<Гаждор сиктын, пӧч ордын|Белых Иван Ильич|Челядьдырся пароходъяс. Висьтъяс.|Сыктывкар|«Эскӧм» издательство|2001|26-28|лб>
Тайӧ мича гожся асывводзнас Таня чеччис медводз. Шондіыс муртса на вӧлі мыччысьӧма да эз тыдав карлӧн джуджыд керкаяс сайсянь. Сӧмын енэжсӧ да керка вевтъяссӧ югзьӧдіс.

Чеччӧм мысти нывка пыр жӧ казьтыштіс бать-мамыскӧд тӧрытъя сёрнисӧ. Сійӧ дыр нин вӧзйысис, мед нуӧдласны пӧч ордас Гаждор сиктӧ, коді карсянь неылын. Тайӧ сиктыс Эжвалӧн крут нӧрыс вылын, зэв гажа местаын. Сійӧн, тыдалӧ, и Гаждорӧн шуӧмаӧсь. Корсюрӧ пӧчыс сэсянь волывлӧ видлыны ассьыс ичӧт внучкасӧ. Вайлывлӧ быдсяма гӧснеч: и пувъя пирӧг, и ӧмидзысь пуӧм варенньӧ, и сола тшак. Таня зэв нин ёна гажтӧмтчис сыысь.

— Ичӧт на. Быдмыштан да вӧлисти, — пыр жӧ шулывліс мамыс Танялӧн корӧм вылӧ.

— Мед нӧ инӧсь ветлӧ гӧститыштны, сиктса сынӧднас лолалыштны, — шуис медбӧрын тӧрыт батьыс.— Таво ӧд со школаӧ нин нылыд мунас.

Мамыс сӧмын ӧвтыштчис кинас. Асьныд пӧ, мый кӧсъянныд, вӧчӧй.

Танялы таысь зэв нимкодь лоис. Регыд бара аддзысяс аслас муса пӧчыскӧд. Со и эз узьсьы сылы нимкодьысла.

…Рытланьыс нин ыджыд автобусӧн Таня батьыскӧд тӧвзисны асфальта туйӧд сиктлань. Нывка сюся видзӧдіс ӧшиньӧ. Коркӧ сійӧ вӧлі нин пӧч дорас. Но ставсӧ вӧтӧн моз помнитіс. И ӧні туй пӧлӧн пукалысь быд грезд дінӧ матыстчигӧн видзӧдлывліс батьыс вылӧ.

— Регыд нин, регыд, — вочавидзис батьыс.

И со найӧ чеччисны мыльк вылын сулалысь керкаяс бердӧ да мӧдӧдчисны ордым кузя вывлань.

— гӧсьтъяс тай, гӧсьтъяс воӧмаӧсь, — тадзи шуалігмоз паныдаліс найӧс пӧчыс завор дорын да пырысьтӧм-пыр жӧ пыртӧдіс гожсян жырйӧ. Танялы некор вӧлі кывзыны гырысьясысь сёрнисӧ да пыр жӧ котӧртіс ывлаӧ.

Быдтор тані шензьӧдіс Таняӧс. Ыджыдсьыс-ыджыд важ керка. Улі керъясыс нитшкӧн нин вевттьысьӧмаӧсь. Лунвылас сэтшӧм жӧ важ пывсян. Неылын юкмӧс. Орччӧн ыджыд йӧр, кӧні мыйыс сӧмын оз быдмы: и лукйыд, и капустаыд, и ӧгурчиыд, и гортса озйыд. А йӧр бокас пелысь да льӧм пуяслӧн вожъясыс ӧшӧдчӧмаӧсь. Льӧм пу тусьясыс сьӧдӧдӧмаӧсь нин. Танялӧн кок дорӧ матыстчис да кутіс ниртчыны пӧчлӧн кузь гӧна каньыс. А керка вевт вылас каньӧс аддзӧм бӧрын друг дӧзмӧмпырысь кутісны чирзыны пышкайяс.

Керкаысь регыд мысти петіс пӧчыс:

— Но мый, удитін нин, небось, быдлаті кытшовтны?— Сэсся содтіс: — Нинӧм весь овны. Лок мунам гортса оз вотны, варенньӧ кад нин пуны. А батьыд сэк кості пывсян ломтас.

Бура дыркодь ноксисны пӧч да внучка лунвыв йӧрын. Шондіыс рытыввывлань нин кутіс катовтчыны. И друг завор дорын кыліс нориник бакӧстӧм шы. Видзӧдліс сэтчань Таня да весиг чермуні. Аддзис, мый кутшӧмкӧ ыджыд сюръяса ниртчӧ потшӧсӧ да ышлолалӧ.

— Ой, пӧчӧ, тайӧ нӧ коді татшӧмыс?— юаліс Таня.

— Миян Сюрук, йӧлӧн вердысь, локтіс йирсянінысь, — меліа шуис пӧчыс да юаліс: — Он ӧмӧй карад йӧвтӧ сёйлывлы?

— А миян мам магазинысь сійӧс вайлӧ, — вочавидзис Таня.

— Со татшӧм Сюрукъясыд и сетӧны йӧвтӧ, — гӧгӧрвоӧдіс пӧч нывкаӧс да йӧртіс Сюрукӧс картаӧ. Сэсся найӧ сёӧдісны мӧскӧс. Пӧч пӧдӧнчаӧн лэччыліс сійӧс лысьтыны. Кутшӧм чӧскыдпырысь юис Таня мӧс вӧра йӧвсӧ гортса оз сорӧн!

Мӧд луннас Таня колльӧдіс батьсӧ карӧ. Сы бӧрын пӧч да внучка вӧрӧ чӧд вотны ветлісны. Кӧчӧс аддзылісны. Таня горӧдіс. Кӧчыд лэптыштліс юрсӧ. Вӧрӧдыштіс сувтса пельяснас. Быттьӧ кӧсйис юавны: мый пӧ ті кӧсъянныд мекӧд вӧчны? Сэсся ӧдйӧ воши пуяс сайӧ. Таня дыр на видзӧдіс сэтчань: збыльысь ӧмӧй сэтшӧма повзис кӧчыд? Гашкӧ, бара на петкӧдчылас? Но пӧчыс чукӧстіс нин нывкаӧс мунны гортлань. Уна лун кежлӧ тырмисны Танялӧн кӧч йылысь казьтылӧмъясыс.

Сэсся и турун пуктан кад воис. Танялӧн Микулай чожыс гӧрбуш косаӧн ытшкис керка гӧгӧрсӧ. Мӧд луннас асывсянь пӧчыс куранӧн бергӧдліс ытшкӧм турунсӧ, мед ӧдйӧджык косьмас. Таня сідзжӧ отсасис пӧчлы разӧдны да чукӧртны турунсӧ.

Рытланьыс пӧч ордӧ суседкаясыс, сэтшӧм жӧ пӧчӧяс, пукавны пырисны. Пӧчыслӧн нимлун вӧлӧма. Найӧ казьтылісны важсӧ, юасисны ичӧтик Танялӧн олӧм-вылӧм йылысь. Быдӧн на пиысь кутшӧмкӧ гӧстинеч вайис: то пирӧг-шаньга, то льӧмйысь пуӧм кисель. Таня кывзіс пӧрысь пӧчьяслысь сёрни-баснисӧ да эз и тӧдлы, кыдзи унмовсис аслас пӧчыслӧн ки вылын.

— Лунтыр ризъяліс, спокой эз тӧдлы. Мед сэсся шойччыштӧ, — шуис пӧчыс. А Таня тайӧ каднас буретш вӧтасис мелі гӧлӧса Сюрукӧс, кузь гӧна каньӧс, сигӧр вылын пукалысь пышкайясӧс.

Вежон мысти карса автобусӧн воис Танялӧн мамыс.

Нывка висьталіс сылы, кутшӧм лӧсьыда олісны пӧчыскӧд тайӧ вежонсӧ. Мам кывзіс Таняӧс. Сэк жӧ тӧждысьӧмпырысь видзӧдлывліс Таня вылӧ. Гожъялӧма. Чужӧмыс кульсьӧ. Кокъясыс кӧмтӧг ветлӧдлігӧн варччыштӧмаӧсь. Киясыс сідзжӧ турунӧн визьласьӧмаӧсь. Но чужӧм вылас сы мында радлун. Дивитыштіс эськӧ мамыс Таняӧс, мый колӧ видзчысьӧмӧнджык ветлӧдлыны. Но пӧчыс сӧмын небыда вомалыштіс сійӧс да сэсся такӧдігмоз шуис:

— Он ӧд акань туйӧ быдтӧй. Мед котралӧ да ворсӧ. Ёнджык да зільджык лоас водзӧ вылӧ.

Мӧд луннас мамыс бӧр мӧдіс чукӧртчыны карӧ. Кӧсйис босьтны аскӧдыс и Таняӧс. Но пӧчыс пыр жӧ сувтіс паныд:

— А коді нӧ меным горт гӧгӧр кутас отсасьны? Колӧ и чышкыны-мыськыны, и лунвыв йӧрысь нин мыйсюрӧ идравны. Ог на лэдз ассьым внучкаӧс. Мед олыштӧ.

Ичӧтик Таня дзебсис пӧч саяс.

— Мый сэсся тіянкӧд вӧчан? Мед нӧ, инӧсь, олас тӧлысь помӧдзыс, — медбӧрын шуис Танялӧн мамыс да ӧтнас мӧдӧдчис автобуслань.

 

