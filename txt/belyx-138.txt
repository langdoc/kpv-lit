<Тӧдтӧм художниклӧн серпас дорын|Белых Иван Ильич|Важыс уськӧдчывлӧ вӧтӧн. Висьтъяс.|Сыктывкар|Коми небӧг лэдзанін|2005|125-129|лб>
Ӧні Арсень эськӧ эз и куж висьтавны, кыдзи веськаліс тайӧ выставка вылас. Аддзис афиша вылысь сылы абу ёна тӧдса художниклысь ним-овсӧ да со и шуис пыравны кадсӧ коллялігмоз выставка нуӧдан керкаӧ. Гортас эз жӧ ёна кыскы-а. Гӧтырыскӧд бӧръя кадӧ, овлывлӧ, зычитыштӧны. А мый юкӧны, код тӧдас.

Челядьыс верстьӧӧсь нин. Важӧн ас кошта выланыс петісны. Ӧні эськӧ шойччыны чӧв-лӧнь патераас. Но гӧтырыс Арсеньлӧн вома. Мыйкӧ кӧ абу сы серти, пыр и кыпӧдас гӧлӧссӧ. Быттьӧ пулемётысь сяркӧдӧ-лыйлӧ сэки. Арсень эськӧ кывтӧм пемӧс моз нин зільӧ асьсӧ кутны. Кыв воча оз лысьт шуны. Век жӧ мукӧддырйи оз терпит да сідзжӧ пондылас тшӧтясьны. Но верман ӧмӧй вомнад ярмӧм нывбабаӧс вермыны. Мӧдыс нӧшта на сэки ӧддзӧ. Арсень кыв шуас, а мӧдыс кызьӧс лыйыштас.

Та бӧрын Арсень векджык ӧвтыштӧ кинас, пасьтасьӧ да петӧ гортсьыс. То матысса вӧр дорлань кежалӧ, то вадорлань лэччылӧ, мед ас кежысь лӧньӧдыштны пессьысь сьӧлӧмсӧ.

А мый эськӧ и юкӧны. Ӧд нинӧм абусьыс ставыс пансьывлӧ. Чӧв олыштны эськӧ кыкнанныслы. Сэсся кутшӧмкӧ мелі кыв ли мый ли шуыштны да водзӧ нимкодясьны олӧмнас. А то ӧд мукӧддырйи муртса косьӧдз оз воны.

Со и тайӧ пӧрйӧ нинӧм абусьыс став зык-шумыс пансис дача йылысь сёрниӧ воигӧн. Арсеньлы дачаыс оз ёнасӧ ков. Картупель мутор эм, и тырмас. Сійӧ бурджык эськӧ мича гожся пӧраас вадорын шатинӧн пукалас либӧ вӧрӧ тшак-вотӧсла ветлывлас. Сӧмын гӧтырыс тай мыйкӧ уськӧдчӧма дача вылас-а. Юрсӧ кӧть оз лэптыв ӧгурчи-помидор теплицаын ноксигӧн. Артыштны кӧ, мыйта сьӧм да вын-эбӧс сёйӧ гожӧмбыднас дачаыд, Арсень серти, бурджык став коланасӧ лавкаысь ньӧбны. Унджык да и донтӧмджык на сюрӧ. А сэк кості ӧд тӧкӧтьӧ кежлӧ волысь дженьыд войвывса гожӧмыс тӧдлытӧг и прӧйдитӧ. Он весиг удитлы нимкодясьыштны сылӧн мичлуннас. 

Тадзи со гӧтырыскӧд недыр пурсьыштӧм бӧрын Арсень и кежис выставка вылас. Вадорлань эз нин лэччы, зэрыштӧ да. Вӧр дорад, кӧть и пуяс улӧ дзебсян, сідзжӧ кӧтасян лысванас. Со и шуис виччысьыштны зэрыслысь кобӧмсӧ картинаяс видзӧдігмоз.

Но аслыс тӧдлытӧг дырджык оліс выставка вылас. Сылы воисны сьӧлӧм вылас тӧдтӧм художниклӧн серпасъясыс. Быттьӧ эськӧ нинӧм сэтшӧм-татшӧмыс эз вӧв сэні. Ёнджыкасӧ серпасалӧма войвывса вӧр-ва, кутшӧм сійӧ овлӧ тулыснас да гожӧмнас, медся гажа да дзоридзалан кадас. Ӧтиын — тувсов ытва дырйи ойдӧм видзьяс да веретяяс, мӧдын — ты берег пӧлӧн гожся шонді улын вугралысь бадьяс, кыдзьяс да льӧм пуяс. А коймӧдын, коді торйӧн нин вӧрзьӧдіс Арсеньлысь сьӧлӧмсӧ, художник серпасалӧма налысь ыджыд да паськыд войвывса юсӧ гыма зэр водзын.

Видзӧдӧ Арсень и синсӧ оз вермы вештыны серпас вывсьыс. Кызсьыс-кыз сьӧдлӧз кымӧръяс ӧшӧдчӧмаӧсь ю весьтас, валйӧн-валйӧн ветлӧны веж гыяс да быттьӧ зільӧны бергӧдны визувсӧ мӧдарлань. Лыйыштлывлӧны нин чардбияс. Сійӧс и видзӧд, вылісяньыс кутас кисьтны ушатысь моз. А юыс оз кӧсйы сетчыны ни сьӧд кымӧръяслы, ни ярмӧм тӧлыслы да веж гыяскӧд вермасигмоз мый вынсьыс водзӧ зільӧ нуны ассьыс паськыд отсӧ рытыввывлань.

И кажитчӧ Арсеньлы, мый тайӧ серпассӧ сійӧ кыськӧ аддзыліс нин да эз ӧтчыдысь. Мыйлакӧ тай ставыс зэв тӧдса-а. Да ӧд буретш тадзи жӧ визувтӧ тайӧ юыс и сылӧн чужан сикт бердтіыс! Дзик татшӧм кымынӧсь жӧ сэні ю берегъясыс, видзьясыс да тыясыс, ылын лӧзалысь пармаыс.

Кымынысь Арсень челядьдырйиыс гожся лунъясӧ вуграсьліс тайӧ ю дорас. Кымынысь сійӧс со тайӧ серпас вылас петкӧдлӧм моз жӧ сулывліс гыма зэрыс. Арсень ичӧт на вӧлі да полыштіс сыысь. Кор пондывліс дугдывтӧг чардавны-гымавны, кажитчывліс, мый олӧмыслы воис пом, мый тайӧ гыма зэрыс сэсся некор нин оз дугдыв, мый юыс збыльысь оз вермы венны ышмӧм тӧвсӧ да кутас визувтны мӧдарлань. И сэки кутшӧмкӧ шуштӧмлун шымыртліс Арсеньлысь сьӧлӧмсӧ. Сійӧ весиг куньлывліс синъяссӧ да виччысьліс олӧмыслысь помасьӧмсӧ.

Тадзи прӧйдитліс, гашкӧ, час-мӧд. Арсеньлы тайӧ здукъясыс кажитчисны быдса нэмъясӧн. Мый йылысь сӧмын сэки сійӧ эз мӧвпавлы. Но дӧнзьытӧдз гымалӧм-чардалӧм да ушатысь моз кисьтӧм бӧрын сьӧдлӧз кымӧръяс вешйывлісны бокӧ. Бӧр петкӧдчыліс шонді да пондыліс горша нювны лысвасӧ, тӧкӧтьӧӧн косьтыліс мусӧ. Дзебсьывлісны веж гыяс, быттьӧ эз и вӧвлыны. И раммӧм юыс важ моз лӧня да тэрмасьтӧг шлывгис рытыввывлань саридзӧдз.

Кор Арсень верстяммыштіс, эз нин кут повны тайӧ гыма зэръяссьыс. А мукӧддырйи быттьӧ нарошнӧ виччысис татшӧм поводдясӧ, мед аслас ветки пыжӧн петавны шызьӧм ю вылас да венласьыштны веж гыясыскӧд. И кутшӧмкӧ аслыспӧлӧс долыдлун чужліс сэки сылӧн сьӧлӧмын. Сыысь, мый том, мый ставыс на водзын, мый сійӧ оз пов тайӧ скӧр гыяссьыс, вермас найӧс, вермас на венны и уна мукӧд сьӧкыдлун тайӧ олӧмсьыс. И окота вӧлі горзыны-сьывны. И лов вылас лолывліс кыпыдсьыс-кыпыд.

Кӧть эськӧ ывлаын тайӧ кадас ставыс вӧлі мӧдар гугӧн. Быттьӧ збыльысь Медыджыдыс скӧрмӧма мувывса войтыр вылас да кӧсйӧ накажитны найӧс сыысь, мый оз сідзи, кыдзи колӧ, овны свет вылас. Но сэсся, тыдалӧ, бӧр жӧ лаймалӧ сылӧн скӧрлуныс. Быттьӧ кӧсйӧ шуны: мед пӧ олӧны кыдзи кӧсйӧны, ас лов выланыс грекъяссӧ чӧжӧны. А мӧдысь пӧ налы быть ковмас кывкутны таысь.

Сэк жӧ Арсень, мыйлакӧ, чайтліс, мый сы моз жӧ сійӧс кытшалысь ывлаыс терпитны позьтӧма виччысьліс тайӧ гыма зэръяссӧ, пывсьыліс-мыссьыліс, мынтӧдчывліс став омӧльсьыс да выльысь вӧччывліс водзӧ олӧм кежлӧ. Кӧть эськӧ гыма зэр водзад ловъя ловъясыд век жӧ повзьылісны да зілисны кытчӧкӧ пырӧдчыны-дзебсьыны. Ставыс гӧгӧр лигышмунліс да раммыліс. Быттьӧ раммӧм вӧр-ваыс кӧсйис шуны енэжсянь ӧшӧдчӧм сьӧд кымӧръяслы, вӧч пӧ мекӧд мый кӧсъян, а ме ола кыдзи кужа да верма. А гыма-зэра кымӧръяс ассьыныс скӧрлуннысӧ лэдзӧм бӧрын и збыльысь быттьӧ жалитлісны ывласӧ: и тайӧ юсӧ, и сы бокӧ паськӧдчӧм пармасӧ, и сэні олысь ловъя ловъяссӧ. Эз ёна дойдавлыны некодӧс.

Арсеньлы сійӧ кадсяньыс кымын жӧ паметяс йиджтысис тайӧ юыс, код дорын сійӧ уна лун-вой коллявліс да коді му вылас олӧм заводитчӧмсяньыс на, гашкӧ, визувтліс таті. И чайтліс сэки Арсень, мый ачыс юыс и вӧлі тайӧ олӧмнас. Збыльысь ӧд сідзи и эм. Юыс некор эз ланьтлы, тӧв кӧть гожӧм. Весиг кузь тӧвъясӧ, кор ставыс гӧгӧр кынмыліс да кувліс, юыс оліс аслас олӧмӧн, визувтліс кыз йи улын, ловъяӧсь вӧліны и васа олысьяс. И кытысь сылӧн вӧлі чукӧрмӧма та мында ваыс, коді некор эз помасьлы? Ёна и шензьывліс Арсень да эз аддзывлы та вылӧ воча кывсӧ.

Но ӧд збыльысь тайӧ ваас коркӧ ёна важӧн и чужис олӧмыс. Сэки став муыс ва улын на вӧлі. А сэсся муыс пондіс кыптыны вывлань да ваыс вочасӧн бӧрыньтчис. Но со колис тайӧ юыс, коді кысянькӧ зэв ылысянь да зэв ылӧдз визувтӧ. И помыс сылӧ, кыдзи и олӧмыслӧн, оз волы.

А ачыс Арсень тайӧ ю вылас быттьӧ кутшӧмкӧ кер либӧ чаг, кодӧс нуӧ визулыс. Сямман кӧ вермасьны визулыскӧд, юыс тэнӧ помтӧг кутас нуны. А оз кӧ тырмы сямлуныд, выныд да эбӧсыд, пыр и швачкас берегӧ да сэні ковмас сэсся сісьмыны. Со тай нӧ керъясыд вынаджыкӧсь да векджык визув вылас кутчысьӧны. А чагъясыд и збыльысь тшӧкыдджыка берегас ляскысьӧны.

Сідзи жӧ и мортыд. Вынаджык-эбӧсаджыкыд да аслыс эскысьыд зумыдджыка кутчысьӧ олӧмас да нӧшта и мукӧдлы ассьыс вын-эбӧссӧ сетӧ. А слабджыкыд, кыдзи тай нэриник чаг, ляскысьӧ берегӧ, лэдзчысьӧ, миритчӧ став омӧльыскӧд да тӧдлытӧг и помалӧ ассьыс олӧмсӧ. Кӧть эськӧ ловъя ловъяс пиысь быдӧн кӧсйысьлӧ мыйкӧ ыджыдджыктор, но оз тай быдӧнлы сійӧ удайтчы. Сідзи нин, тыдалӧ, Медыджыдыслӧн шуӧма.

А сэк жӧ кутшӧм мича да гажа олӧмыс, мичаа да гажаа кӧ олан. Сӧмын тай шог босьтлывлӧ ӧтиторйысь, мый вывті нин ӧдйӧ да весиг кыдзкӧ аслыд тӧдлытӧг сійӧ кольӧ. Быттьӧ тӧрыт на шуда бать-мам дорын олігӧн некутшӧм тӧжд-майшасьтӧг келавлін вадорті. А талун мукӧддырйи он нин казяв ывлавывса мичсӧ, сэтшӧма тэнӧ топӧдӧмаӧсь быдсяма сикас ковтӧм тӧжд-майшасьӧмъясыс.

Тайӧ мӧвп бӧрас Арсень весиг мурч курччыліс пиньяссӧ. Збыльысь ӧд шудаджыка позьӧ овны, огӧ кӧ ковтӧг да дугдывтӧг зыксьӧй-пинясьӧй да код вылӧ кӧ скӧралӧй.

И ӧні художниклӧн серпасъяс вылӧ видзӧдігӧн Арсеньлы кажитчис, быттьӧ тайӧ сылы тӧдтӧм мортыс пыралӧма Арсеньлӧн лов пытшкӧ да тӧдмалӧма став гуся мӧвпъяссӧ. Кыдзи нӧ эськӧ сійӧ сэтшӧм бура вермис петкӧдлыны войвыв ывлавывса мичсӧ, мый йылысь Арсень век гусьӧн мӧвпавлывліс да мыйысь ӧні сылӧн тӧдлытӧг вӧрзис сьӧлӧмыс? Сідзкӧ нӧ, художникыс Арсень моз жӧ мӧвпалӧ?..

Сійӧ дыр на сулаліс тӧдтӧм художниклӧн серпасъяс водзын. Вочасӧн кокниджык лои лов вылас. Кажитчис, быттьӧ бара воліс челядьдырся воясӧ, чужанінас, аслас сэтшӧм тӧдса да дона ю бердӧ, веретяяс пӧвстӧ дзебсьӧм тыяс дорӧ. И быттьӧ небыдик гожся тӧвруӧн ӧвтыштіс сы вылӧ. Эз нин вӧв окота некодкӧд пинясьны. Кокни сьӧлӧмӧн петіс Арсень выставка вылысь да мӧдӧдчис гортланьыс. Ӧні сійӧ кыліс асьсӧ важ моз томӧн. И окота вӧлі кодкӧдкӧ юксьыштны аслас нимкодьлуннас, кодлыкӧ бур кыв шуны, а, гашкӧ и, гӧтырыскӧд сералыштас коркӧясӧ шмонитігмоз казьтылігӧн. Кыпыд сьӧлӧмыд быдторсӧ вӧзйӧ. Ӧд сійӧ талун збыльысь воліс аслас томдырся кадас.

