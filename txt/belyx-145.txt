<Войся кевмысьӧм|Белых Иван Ильич|Важыс уськӧдчывлӧ вӧтӧн. Висьтъяс.|Сыктывкар|Коми небӧг лэдзанін|2005|216-221|лб>
Сьӧкыд, зэв сьӧкыд вӧлі мамлӧн сьӧлӧм вылын. Кымынӧд вой нин прамӧя эз узьлы. Кыдзи нӧ верман унмовсьны, кор писяньыс коймӧд тӧлысь нин эз волы письмӧ. Сэк жӧ телевизор да радио дугдывтӧг брунгисны-висьталісны ылі лунвылын кутшӧмкӧ война йылысь, кӧні код тӧдас мыйла да код вӧсна пуктӧны юрнысӧ зонъяс. И кор бара тайӧ помасяс?

Ӧні Дарьялӧн дугдывтӧг чеччис сьӧлӧмыс шог мӧвпъясысь. А эз-ӧ сэтчӧ, вир кисьтанаинас, мӧдӧдны сылысь меддона Павлик писӧ? Со нӧ кымынӧн нин налӧн сиктысь сэтчӧ ветлісны. Дерт, дзоньвидзаӧн на бӧр бергӧдчылісны. Да ӧд он тӧд, кор рӧкыд суас. Орчча сиктысь тай медзбой да медмича зонсӧ свинеч гортйын вайисны-а. Мамыс пӧ виӧмаыслӧн ӧнӧдз больничаын сьӧлӧмнас куйлӧ. Ен мед видзас татшӧм загрекисьыс. Дерт, мукӧд ныв-пи на Дарьялӧн эмӧсь. Но ӧд тайӧ медічӧтыс, медбӧръяыс сылы медся муса. Чужис, кор мукӧдыс ыджыдджыкӧсь нин вӧліны, кор верӧсыскӧд эз нин эскыны, мый налӧн кага на лоас. А со тай и артмис, и быдмис.

И быттьӧ бара сэки, Павликлӧн быдмигӧн, томмывлісны сьӧлӧмнас бать-мамыс. Быдтісны медся ичӧтнысӧ зэв радейтанапырысь. И верстьӧджык нин чой-вокыс сідзжӧ ёна радейтлісны Павликӧс. Дерт, эз жӧ пӧвадитлыны. Да и сиктад ассьыд ыджыд овмӧстӧ вӧдитігӧн некор пӧвадитчынытӧ. Пыр мыйкӧ колӧ вӧчны. Пыр нин челядьтӧ, быдмыштісны кӧ нин, быд здукӧ отсӧг вылӧ лоӧ корны. А мӧд ногыс нӧ кыдзи?

И зэв прамӧй детинаӧн быдмис Павликыс. Мелі да серамбана. Некутшӧм уджысь оз ӧтдортчы. Пыр мамыслы отсӧг вылӧ локтӧ. Кӧть эськӧ нывъяскӧд нин колльӧдчывлӧ вӧлі. Но шуас кӧ мамыс, мый колӧ горт гӧгӧрын ноксьыштны, Павлик некор оз ыръянит. Сэк жӧ гырысьджык чой-вокыс асланыс котыръясӧн нин кутісны овны. А батьыс, друг сьӧлӧмыс топӧдіс да, удитіс кувны. И Павлик лоис гортас мамыслы медыджыд отсасьысьӧн.

Кутшӧм жаль вӧлі Дарьялы писӧ армияӧ колльӧдігӧн. Быттьӧ водзвыв нин тӧдіс, мый чорыд би пыр ковмас мунны Павликыслы. Та вӧсна сійӧ дугдывтӧг чышкаліс синвасӧ.

 — Мам, эн бӧрд. Эн менӧ янӧд ёртъяс водзын. Нинӧм мекӧд оз ло, — шуаліс сэки Павлик. — Со нӧ тай ставӧн на бӧр волісны гортаныс. Сідзжӧ и ме коркӧ локта.

Сэсянь воӧн-джынйӧн коли. Дарья гортас нин виччысис Павликӧс. Да и пиыс гижлывліс шмонитігмоз мамыслы: унджык вина-сур пӧ лӧсьӧд менам локтігкежлӧ, став сиктсӧ пӧ корла ас пызан сайӧ. И со дугдісны воны писянь письмӧясыс.

Дарья таӧдзсӧ эз ёна эскывлы Енлы. Быттьӧ эськӧ юрас и волывлісны юасяна мӧвпъясыс: эм ли, абу ли кӧнкӧ Медыджыдыс. Некод на тай сійӧс эз аддзыв-а. И эм-ӧ кӧнкӧ сійӧ, сьӧкыд висьтавны.

Но бӧръя лун-войяссӧ Дарья пыр тшӧкыдджыка бергӧдчывліс енув пельӧслань, кытчӧ ӧшӧдіс Вежа Мариялысь неыджыд ӧбраз. И эз нин яндысьлы юрбитны. Но торйӧн тшӧкыда кевмысьліс вежа Мария ӧбраз водзын узьтӧм войяснас, кор эз вермывлы кутны синвасӧ пи йывсьыс мӧвпалігӧн. Чӧвтлывліс пернапас да лыддьӧдліс вомгорулас.

 — Вежа Марияӧй, кӧнкӧ кӧ тэ эм, отсав менам пилы. Отсав, мед нинӧм оз ло менам дона быдтаскӧд. Мед ловъяӧн да дзоньвидзаӧн бӧр воас. Ӧд медічӧтыс да медся радейтанаыс сійӧ менам. Сійӧ нӧ кӧ оз ло, кыдзи ме водзӧсӧ кута овны. Збыль ӧмӧй сійӧ кодлыкӧ лёк вӧчис да мыйыськӧ мыжа? Ог эскы! Вежа Марияӧй, эн жӧ мырддьы менсьым пиӧс. Отсав сылы бӧр локны гортӧ ловъяӧн да дзоньвидзаӧн. А ме тэныд сы пыдди лун и вой кута юрбитны.

Код тӧдас, кытысь сюрлісны Дарьялы кывъясыс. Но тадзи кевмысигмоз сійӧ зэв дыр сулавлывліс Вежа Мария ӧбраз водзын. Сӧмын асывводзланьыс тай ныровмунлывліс жӧ недыр кежлӧ. Удж вылас ёртъясыс жалитана синъясӧн видзӧдлывлісны сы вылӧ.

 — Мый нӧ, век на некутшӧм юӧр писяньыд эз во?

Но Дарья нинӧм эз вочавидзлы та вылӧ. Сӧмын лэдзліс юрсӧ да бергӧдчывліс мӧдарӧ, мед некод эз аддзыв сылысь синвасӧ. Юалысьяслы весиг кажитчывліс та бӧрын, мый нем думайттӧг дойдісны нывбабалысь сьӧлӧмсӧ.

А Дарья ӧні кыдзкӧ торйӧн нин яра шыӧдчывліс узьтӧм войяснас Ен мамлӧн ӧбраз дінӧ. Сылӧн кольмӧм вежӧрас дугдывтӧг вуджрасис пиыслӧн мыгӧрыс. Мый со сійӧ быттьӧ усьӧма нин да ойдӧма вирӧн. А ёртъясыс тэрмасигмоз петкӧдӧны пиыслысь шойсӧ тышкасянінысь. И та бӧрын сійӧ горӧдлывліс Ен пельӧслань бергӧдчӧмӧн:

 — Кылан он тэ менӧ, Вежа Марияӧй! Гӧгӧрвоан он менсьым нывбаба сьӧлӧмӧс! Мый нӧ чӧв олан! Отсав, мед кутшӧмкӧ юӧртор воис жӧ сысянь. Ӧд сьӧлӧмӧй потӧ нин.

Но Вежа Мария, юрсӧ неуна пӧлыньтӧмӧн, чӧла видзӧдіс Дарья вылӧ да нинӧм эз висьтав. Дарья сэсся шогысла да дӧзмӧмысла пинявліс ставсӧ да асывводзӧдзыс бергаліс вольпасьын, кытчӧдз недыр кежлӧ эз ныровмунлы.

Но ӧтчыд рытнас телевизор пыр диктор юӧртіс ылі лунвыв гӧраясын кутшӧмкӧ чорыд тыш йылысь, а сэсся казьтыштіс и миянладорсянь усьӧмаяслысь ним-овъяссӧ. И друг Дарья кыліс зэв тӧдса да сэтшӧм дона ним-ов. Сьӧлӧмыс тайӧ здукас сылӧн муртса эз чеччышт морӧссьыс. Юр пыдӧсас быттьӧ дугдывтӧг клёнгисны ыджыд мӧлӧтӧн. Сійӧ эз нин вермы кутчысьны да ырӧбӧн бӧрддзис. Кыдзи нӧ он бӧрд, кор виисны мустӧм война вылын сылысь медічӧтсӧ, меддонасӧ, код вӧсна сійӧ лун и вой кевмысис Ен мамлы. Кӧнкӧ нӧ эм абу сэсся свет вылас правдаыс? Мыйысь нӧ мыжмис сылӧн меддзоляыс? Со сылӧн тшӧтшъяясыс тані орччӧн ветлӧдлӧны, уджалӧны, гажӧдчӧны, колльӧдчӧны, радейтчӧны, водзӧ олӧм йылысь мӧвпалӧны. А сылӧн медічӧтыслы ставыс тайӧ оз нин удайтчы, некор нин сійӧ оз волы ловйӧн ас гортас. Та бӧрын Дарья бара шыӧдчис Ен мам дінӧ:

 — Вежа Марияӧй, мый нӧ тэ вӧчин мекӧд? Эн ӧмӧй кывлы, кутшӧм ёна ме тэнӧ кори, мед видзин менсьым пиӧс? Сэтшӧм ӧмӧй тэ кӧдзыд сьӧлӧма вӧлӧмыд? Мыйла нӧ эн кӧсйы отсавны меным! Збыльысь ӧмӧй ме мыйӧнкӧ мыжа тэ водзын. Збыльысь ӧмӧй мыжмис и менам пиӧй, гректӧм лолӧй. А, гашкӧ, тэ и збыльысь абу. И ме весьшӧрӧ кевмыся тэныд.

И друг Дарьялӧн ас тӧдлытӧгыс быттьӧ кынмис сьӧлӧмыс. Кутшӧмкӧ ыджыд скӧрлун кутіс чужны сы пытшкын. Сэки сійӧ кватитіс стенын ӧшалысь ӧбразсӧ да кӧсйӧ нин вӧлі шыбитны ломтысьысь пачӧ. Но кодкӧ бокисянь быттьӧ тойыштіс сійӧс да кутіс шӧпкӧдны пельясас:

 — Сувт, аньӧй! Мый нӧ тэ вӧчан? Мӧвпыштлы бурджыка. Абу на ӧд ставыслы пом. А, гашкӧ, пиыд и ловъя! Эн на сэтшӧма шогсьы.

Сэки Дарья сувтіс места вылас да шензьӧмпырысь видзӧдліс ас гӧгӧрыс, коді нӧ сійӧс тойыштіс да шӧпкӧдіс пеляс такӧдана кывъяссӧ. Но сьӧлӧмыс та бӧрын дугдіс чеччыны. Кыдзкӧ кокниджык лои и лов вылас. И Дарья бӧр ӧшӧдіс Ен мамлысь ӧбразсӧ енув пельӧсӧ.

…Мӧд лунас нин сійӧ тэрмасьӧмӧн пуксис карӧ мунысь автобусӧ, мед пыравны военкоматӧ. Сэні сійӧс бара жӧ такӧдісны. Виччысьлы пӧ да эн на сэтшӧм ёна шогӧ усь. Быдсямаыс пӧ ӧнія олӧмад овлӧ. Вермас пӧ и тэнад пиыд бӧр дзоньӧн воны. Сёрнитчисны, мый военкоматсянь бурджыка тӧдмаласны Павлик йылысь да юӧртасны та йылысь Дарьялы гортас.

Но нывбабалы та бӧрын эз ло кокниджык. Военкоматын кӧ оз тӧдны, коді нӧ сэсся сылӧн пи йылысь вермас стӧчджыка висьтавны. Ак эськӧ вӧліны кӧ бордъяс, Дарья сідзи и лэбыштіс аслас пи дорас видзӧдлыны, ловъя-ӧ, кулӧма-ӧ сылӧн меддзоляыс. Гашкӧ, сэки збыльысь кокниджык лов вылас лоас.

Гортас воӧм бӧрын Дарья терпитны позьтӧма кутіс виччысьны военкоматсянь юӧрсӧ. И коді нӧ вермас висьтавны, кыдзи сійӧ оліс тайӧ лун-войсӧ, кутшӧм шог шогис, арся руд да кыз кымӧръяс кодь кутшӧм сьӧкыд мӧвпъяс бергалісны сылӧн юрын. Быттьӧ вӧтын моз ставыс вӧлі. Кӧсйис неуна пальӧдыштны ассьыс шогсӧ удж вылас. Но ёртъясыс ӧні жалитісны сійӧс да вӧчлісны сы пыдди став коланасӧ. Мед кӧть пӧ лӧньыштас сьӧлӧмнас. Но буретш тайӧ ковтӧм дӧзьӧрыс кутшӧмакӧ дойдліс нывбабаӧс. А гортас Дарья лунтыръясӧн эз жӧ вермы овны. Пыр вӧлі юр вежӧрас пиыс. Кежавлісны эськӧ ӧні сы дінӧ тшӧкыдджыка и мукӧд челядьыс да сідзжӧ быд бур кывсӧ шуалісны Дарьялы::

 — Мамук, эн сэтшӧма шогав, эн ви асьтӧ. Нинӧм на ӧд абу бура тӧдса. Гашкӧ, и ставыс бур лоас.

Но кыдзи нӧ верман лӧня пукалӧмӧн овны, кор сы мында кад нин эз вӧв писяньыс некутшӧм юӧр? Да нӧшта со мый телевизор пыр удайтчис кывны! Мам сьӧлӧмыд мам сьӧлӧм и эм. Код тӧдас, дыр-ӧ тадзсӧ, вӧтӧн ли вемӧсӧн, оліс Дарья. Эз нин сэтшӧма кевмысьлы Вежа Мариялы. Гашкӧ, эз нин эскы, мый сійӧ отсалас. А, гашкӧ, асьсӧ лыддис сы водзын кутшӧмакӧ мыжаӧн, мый сэтшӧм ыджыд лёктор кӧсйис вӧчны ӧбразыскӧд. Но дугдывтӧг майшасис ас кежысь. Косьмисны коркӧ алӧйгӧрд бандзибъясыс. Джуджыдджыкӧсь лоисны син гуранъясыс. Ёна рам да чӧв лои коркӧя гажа гӧлӧсыс. И весиг некутшӧма эз кут ковны сёйны. Сӧмын мед дзикӧдз не усьны, кӧтӧдлыштіс вомсӧ чайӧн. А удж кузя ёртъясыслӧн такӧдана кывъясыс нӧшта нин кырлӧдлісны сьӧлӧмсӧ…

Но пом жӧ тай коркӧ воӧ и татшӧм олӧмыслы. Ньӧти виччысьтӧг ӧти лунӧ Дарьялы звӧнитісны военкоматсянь. 

 — Виччысьӧй пинытӧ гортаныд! — горӧдіс кодкӧ нимкодьпырысь трубкаӧ. — Сійӧ ловъя да дзоньвидза. Регыд воас. 

Дарья муртса эз весьӧпӧр тайӧ кывъяс бӧрас да эз тӧд, збыльысь-ӧ эскыны. Но недыр мысти и писяньыс телеграмма воис. Павлик юӧртіс, мый некымын лун мысти аддзысясны. И век жӧ Дарья шуис аслыс, мый оз кут эскыны бур юӧрыслы сэтчӧдз, кытчӧдз ловъяӧн да дзоньвидзаӧн оз аддзы ассьыс писӧ. Ӧд мыйта нин лои шогсӧ пыкӧма. А оз кӧ нӧ збыльмы бур юӧрыс? Либӧ нӧ кодкӧ нарошнӧ ыстіс пи нимсяньыс татшӧм телеграммасӧ?

Тайӧ бӧръя лун-войсӧ Дарья весиг эз узьлы. Корис неыджыд отпуск, мед гортас виччысьны да паныдавны писӧ. Дугдывтӧг кыйкъяліс ӧшиньӧ. Сэсся петавліс кильчӧ вылас, видзӧдіс улича пӧлӧн ветлысь-мунысь йӧз вылӧ, оз-ӧ вуджӧрт тӧдса мыгӧрыс. Сьӧлӧмыс нывбабалӧн тайӧ кадас дрӧгмунліс дзик быд шыысь. И бара морӧссӧ топӧдлывліс пыр вуджрасьысь шог мӧвп: сійӧ со виччысьӧ писӧ, а мӧдыс, гашкӧ, важӧн нин абу ловъя.

…Ӧти рытӧ кильчӧ ӧдзӧсӧ кодкӧ кутіс гораа игӧдчыны. Ывлаас пемыдкодь нин вӧлі, да Дарья эз аддзыв керкалань кежысь мортсӧ.

 — Коді сэні? — морӧсас кутчысьӧмӧн повзьӧм гӧлӧсӧн шыасис Дарья. Дерт жӧ, сійӧ виччысис писӧ. И збыльысь, ӧдзӧс сайсянь кыліс медся ичӧтыслӧн да медся донаыслӧн сэтшӧм тӧдса гӧлӧсыс:

 — Тайӧ ме, мамук. Восьты ӧдйӧджык!

И Дарья тірзяна кияснас вештіс кильчӧ игансӧ да сыркъялӧмӧн уськӧдчис пиыслӧн морӧс вылас:

 — Воин, воин жӧ! А ме сэтшӧма виччыси тэнӧ. Ог нин вӧлі чайт, мый ловйӧн коркӧ аддзыла.

А сэсся Дарья нинӧм оз помнит. Быттьӧ сувтіс сьӧлӧмыс. Лигышмуніс кокыс. Пемдісны синъясыс.

Садьмис сійӧ аслас крӧватьын. Орччӧн пукаліс сылӧн дона Павликыс. Мамлӧн кымӧс вылас вӧлі кӧтӧдӧм кузьчышъян. Пиыс меліа малаліс сійӧс юрӧдыс:

 — Мыйла нӧ эн гижлы меным, мый сэтчӧ тэнӧ нуисны? — чӧла шыасис пиыс дінӧ Дарья.

 — Ок, мамук, мамук. Эг ӧд кӧсйы ме тэнсьыд сьӧлӧмтӧ весьшӧрӧ дойдны. Тӧда нин вӧлі, кытчӧ ыстӧны. Да и тэнсьыд шогсьысь сьӧлӧмтӧ тӧда жӧ.

А сэсся Павлик ланьтыштліс да водзӧ содтіс:

 — Эн чайт, мый вунӧдлі тэ йылысь. Пыр тэ вӧлін син водзын. Торйӧн нин, кор мӧдӧдчылім атакаӧ. Сэки сьӧлӧмӧн кывлывлі, мый тэ век шогсян ме вӧсна. Гашкӧ, тэнад бурсиӧмъясыд и отсалісны меным ловйӧн кольны. Весиг телевизор пыр юӧрыд эз збыльмы. Менам ним-ова жӧ сэні мӧд морт вӧлӧма.

А сэсся Павлик бергӧдчыштіс Ен пельӧслань:

 — Со тай нӧ кыськӧ и ӧбраз лоӧма. А водзті сійӧ эз ӧшавлы…

Мам да пи войбыд сёрнитісны ас костаныс. Павлик негораа, тэрмасьтӧг висьтавліс ас йывсьыс, ёртъяс йывсьыс. Шуис, мый татшӧм би пыр кӧ удайтчис прӧйдитны да ловйӧн кольны, сэсся оз нин эновтлы мамсӧ.

Коркӧ асъядорыс нин Павлик унмовсис. А Дарья дыр на сулаліс узьысь пи водзас. Малаліс сылысь чужӧмсӧ, юрсисӧ. Мӧдыс узигкостіыс меліа нюмъяліс.

Сэсся Дарья матыстчис Вежа Мария ӧбразлань да синвасӧ чышкалігмоз кутіс аттьӧавны Ен мамӧс, мый кыліс нывбабалысь кевмӧмъяссӧ да корис прӧститны коркӧясьыс. Мортыд морт и эм. Быдсямаыс овлӧ. А сылӧн меддонаыс дзоньвидзаӧн воис.

