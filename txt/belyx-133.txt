<Джынъя сабриула видз|Белых Иван Ильич|Важыс уськӧдчывлӧ вӧтӧн. Висьтъяс.|Сыктывкар|Коми небӧг лэдзанін|2005|115-125|лб>
Тӧрытсянь на Аркадий Иванович шуис ветлыны Кузьты бокса веретяӧ дона гобла. Кывліс сиктса челядьсянь, мый неважӧнся шоныд зэръяс бӧрын медводдза петасъяс пӧ бырснитӧмаӧсь. Со и водз чеччис талун, шондіыс муртса на вӧлі мыччысьӧма, мед мукӧдъяс эз удитны сылысь туйсӧ вожмавны.

Ачыс Аркадий Ивановичыс, сиктса ногӧн кӧ, Аркадь, татчӧс, тані чужлі-быдмыліс, но сэсся зэв дыр карын оліс, кутшӧмкӧ контораын уджаліс. Сӧмын ӧні тай со, пӧрысьӧ-нэмӧ, бӧр гортланьыс кутіс кыскыны. Абу ӧд весьшӧрӧ пӧрысь йӧз шулӧмаӧсь, кӧні пӧ чужӧмыд, сэтчӧ пӧ кокъясыд бӧр заводитасны нуӧдны. Сідзи и сыкӧд лои. Кымын водзӧ, сымын ёнджыка. А ӧні, пенсия вылӧ петӧм бӧрын, нинӧм нин сійӧс оз кут уна йӧза карад, кӧні помтӧм йӧзлӧн дугдывтӧг жуӧм-педзӧмсьыс да тшын-буссьыс сӧмын юрыд висьмӧ. Кыз тӧвсӧ, дерт, карын жӧ олӧ. Майбыр, оз ков пес да ва вӧснаыд майшасьны. А мыйӧн сӧмын шондіыс бергӧдчас тулыслань, лымйыс кутас пуксьыны да сьӧдӧдны, пыр и заводитас чеччыны сьӧлӧмыс. Бара гортас, бать-мамыслӧн важиник керкаас мӧдас кыскыны. Бордъяс кӧ вӧліны, сідзи эськӧ тӧкӧтьӧӧн и лэбзис сэтчӧ. Гӧтырыс, карын чужлӧм-быдмылӧм морт, шулас жӧ эськӧ, мый пӧ сэтчӧ воштін. Но Аркадий Иванович оз нин кывзы сійӧс. Да и гӧгӧрвоас ӧмӧй карса баруняыд ас чужанін вӧсна гажтӧмчӧмлысь донсӧ. Тӧкӧтьӧӧн и чукӧртчас Аркадий Иванович да гӧтырыскӧд мода вылас зычитыштӧм бӧрын пыр жӧ мӧдӧдчас медводдза автобусӧн чужан сиктӧ. Сэні нин, бать-мамыслӧн керкаын, лун-мӧд олыштӧм бӧрын мездысяс карса тӧжд-майшасьӧмъясысь да тэрмасьтӧг кутас ноксьыны горт гӧгӧрын. Важ керкаыд важ керка и эм. То ӧтилаті колӧ дзоньтавны, то мӧдлаті тувйыштны. Оз и тӧдлы лунтыръя тэрмасьтӧг ноксьӧмъяс сайын, кыдзи вочасӧн пакталӧ-вошӧ кытчӧкӧ тувсовъя рӧшкыд лымйыс да муыслӧн тӧкӧтьӧӧн косьмыштӧм бӧрын заводитӧ гӧгӧр вежӧдны, а сэсся воӧ и войвывса дженьыдик да шоныд гожӧм, кодӧс Аркадий Иванович сэтшӧм терпитны позьтӧма виччысис кузь тӧв чӧж. Мый кӧть мед оз шуны, но тані, чужан сиктын, водз тулыссянь сёр арӧдз олігӧн, вӧр-ваті лунысь-лун ветлігӧн, вуграсигӧн, тшак-вотӧс ӧктігӧн, важиник керка гӧгӧр ноксигӧн шойччӧ Аркадий Ивановичлӧн лолыс. Быттьӧ кымӧртӧм да гажа том кадас тӧкӧтьӧ кежлӧ волывлӧ сійӧ. И кӧть арлыда нин, но бара на заводитӧ кывны асьсӧ збодерӧн, помтӧм вынаӧн да эбӧсаӧн. И окота лолывлӧ сэки унатор на вӧчны, помтӧг удж на бергӧдны. Сэк жӧ торйӧн нин бӧръя кадас, уна тӧжд-майшасьӧм сылӧн сьӧлӧмын кыптывлӧ ас войтыркӧд аддзысьлігъясӧн да сёрнитігъясӧн. И медсясӧ сы йылысь, кутшӧмджык лоӧ сылӧн чужаніныслӧн аскиа луныс.

… Тадзи мӧвпалігтырйи Аркадий Иванович тӧдлытӧг и воис видзьяс вомӧн восьлалігмоз Кузьты бокса веретяӧ. Асъя шондіыс абу на удитӧма писькӧдчыны сук коз да пожӧм лыс лапъяс пыр да лэбачьяслӧн гажа сьылӧмӧн тырӧм веретяын вӧлі ыркыдкодь. Лыс да турун кӧра сынӧдыс гильӧдіс горшсӧ. Лолавсис кокньыда. И кокни вӧлі восьлавны ляпкыдик турунвиж нитш эшкын вывті. Пыр жӧ и кутісны сюравны дона гобъясыс. Зумыдӧсь. Пемыд сёй рӧма шапкааӧсь. Дінтіыс прӧйдитан да он весиг аддзы. Но Аркадий Иванович важ тшак вотысь. Он ылӧдлы сійӧс. Пыр и кутіс тырны батьысӧн на бадь ньӧрйысь вӧчӧм ыджыдкодь кӧрзинаыс. Матыстчас дона гоб дінӧ. Дзик кок под увтіыс вундас сійӧс да кӧрзинаӧ пуктӧм водзвылын матыстлас ныр дінас. И кутшӧмкӧ аслыспӧлӧс чӧскыд дукӧн ӧвтыштас сэки дона гобсяньыс. Сьӧкыд весиг висьтавны. Кувны кутас, но оз вунӧд. И со нин тыри сылӧн ыджыдкодь кӧрзинаыс. Кӧть водзӧ ӧкты тшактӧ, но некытчӧ. А аслыс нимкодь: «Абу ылӧдлӧмаӧсь челядьыд. Меным тырмас. Мед жӧ и мукӧдъяс тшӧтш вотыштасны. Талун ӧд оз ӧти морт татчӧ волы».

Сэк кості кутіс косьмыны горшыс. И Аркадий Иванович веськӧдчис яг вомӧн Кузьты помлань, кӧні сылӧн помнитӧм серти ты берегас петіс зэв кӧдзыд ключ. Челядьдырйиыс на видз вылын уджалігӧн сэтысь васӧ босьтлісны пусьыны да чай пузьӧдны. Ваыс зэв чӧскыд кӧра. Быттьӧ сакаралӧма. Юыштан да весиг пиньыд ёнтыштӧ. И став мудзыд тӧкӧтьӧӧн вошӧ.

… Аркадий Ивановичлӧн арталӧмъяс серти важӧн нин колӧ вӧлі паныдасьны ключыслы, но кузь эжӧр пӧвстсьыд сійӧ ӧдвакӧ тӧкӧтьӧӧн сюрас. И друг гӧгӧрвоис, мый весьшӧрӧ корсьӧ ключсӧ да нюммуніс быдсӧн. Кытысь нӧ сійӧ сюрас! Кымын во колис челядьдырся кадсяньыс, кор быдысь видз вылӧ петӧм бӧрын мужичӧйяс весавлісны ключ гӧгӧрсӧ, джуджыд юкмӧс кодь кодйылісны, мед гожӧмбыд сэсся тырмас чӧскыд да кӧдзыд ваыс. Но ключыд ассьыс уджсӧ жӧ, вӧлӧмкӧ, вӧчӧ. Мӧд гожӧм кежлӧ юкмӧсыс бара тырлывліс лыаӧн да нюйтӧн. Ӧдва вӧлі аддзан сійӧс. И бара ковмывліс выльысь кодйыны да весавны гӧгӧрыс. А сэсся Кузьтыпомса тайӧ видзсӧ дзикӧдз эновтісны. Сы вӧсна, мый сэтчӧ вӧлі сибалан ытшкыны сӧмын гӧрбуш-косаӧн. Вочасӧн тыри виддзыс пипуӧн да баддьӧн. Со тай нӧ кымӧрӧдзыс кыпӧдчӧмаӧсь пипуясыд. Налӧн подулӧ коркӧ кості удитӧмаӧсь нин паськӧдчыны сьӧд сэтӧр кустъяс. А гӧрбуш-коса йывсьыд, кодӧн водзсӧ кызвын видзсӧ пӧрӧдлісны, ӧнія турун пуктысьясыд удитісны нин, дерт, вунӧдны. Ӧні ӧд сӧмын тракторӧн ытшкӧны-куртӧны да кос турунсӧ веськыда ферма дорӧ катлӧны. Со тай кыдзи лэбалӧны тракторъясыд шыльӧдӧм видз вывті. Сӧмын тшын-бус кайӧ. Лун-мӧд мысти, видзӧдан да, куш нин виддзыд, кытысь водзтіджык быдса сиктӧн вежон чӧж турунсӧ пуктылісны. Нинӧм шуны: кокняліс уджыс. Сы пыдди со Кузьтыпомса кодь кымын татшӧм видз эндіс, пипуӧн да ляк баддьӧн тырис. Сэки ӧд, Аркадий Ивановичлӧн челядьдырйи, быд бадь куст улӧ судзӧдчывлісны гӧрбуш-косаӧн. Ни ӧти турун сі некытчӧ эз кольлы. А ӧні быд увтасінын турун діяс кольӧмаӧсь. Сэсся и идралӧм видз вылад кыдзкӧ быттьӧ гажтӧм быдсӧн видзӧднысӧ, кор он аддзы сэтысь важ моз турун сабрияссӧ.

Збыльысь, сабриӧн шуӧны Аркадий Ивановичлӧн сиктын зорӧдтӧ. Кӧть эськӧ карсянь и абу ёна ылын, но мӧд ногаджык нин тані, Улыс Эжва бердса сиктын, сёрниыс. И кураныд абу куран, а нарман. И тасьтіыд абу тасьті, а бекар. И паньыд абу пань, а лӧшка. Висьтавліс коркӧ та йылысь Аркадий Иванович аслас карса тӧдса комияслы. Найӧ ёна и шензисны сійӧс кывзӧм бӧрын. Со пӧ ӧд, быттьӧкӧ огӧ нин и сэтшӧм ылын олӧй ӧта-мӧдсяньным, а кутшӧма пӧ торъялӧ сёрнитанногным. Сідзкӧ, озыр на миян чужан кывным.

… Сідзи эз и сюр коркӧя ключыс Аркадий Ивановичлы. Дерт жӧ, видзсӧ эновтӧм бӧрын сійӧ во-мӧд мысти дзикӧдз тырис. Нинӧм он вӧч. Ковмис горшсӧ веськӧдны чышъян пыр сӧдзӧдӧм дэбыд да дука тыса ваӧн.

Сэсся коссӧ веськӧдігмоз Аркадий Иванович нӧшта видзӧдліс пипуӧн да баддьӧн тырӧм видз вылӧ да ыркмунліс быдсӧн сьӧлӧмыс. Да ӧд Кайтӧм сабриӧн нимтывлісны тайӧ видзсӧ сылӧн челядьдырйи на. И «мыжаӧсь» таысь вӧліны буретш найӧ, челядюлов. Сідзи и вӧлі шуӧны сэсся: кад пӧ нин Кайтӧм сабриувсӧ ытшкыны, кытчӧдз туруныс эз чорзьы сэні. И быттьӧ выльысь ловзис сэки коркӧяыс Аркадий Ивановичлӧн синъяс водзын.

… Сійӧ август заводитчигас сиктысь медбӧръя крепыд мужичӧйяссӧ босьтісны ыджыд война вылӧ. Колисны сӧмын челядюлов, пӧрысьяс да найӧ, кодъяс кутшӧмкӧ помка вӧсна эз веськавны фронт вылӧ. Либӧ доймылӧм вӧсна, либӧ нӧшта мый вӧсна кӧ. Буретш на вылӧ и уси сэки став мужичӧй уджыс. Енмыс быттьӧ гӧгӧрвоис сиктсаяслысь сьӧкыд тӧжд-майшасьӧмъяссӧ да сетіс тайӧ гожӧмас бур поводдя. Лун-лун енэжсянь сявкйис ыджыд кольквиж тасьті кодь шонді. Сӧмын корсюрӧ гежӧдіника зэрыштлывліс. Майбыр, сӧмын уджав. И сиктсаяс мырсисны сійӧ кадӧ шонді петӧмсянь шонді лэччытӧдзыс. Да и гортад вӧлі некор шойччыштнысӧ. Колӧ и мӧстӧ лысьтыны, и пӧжасьны, и челядьтӧ дӧзьӧритыштны. Сӧмын асъядорыс нин верӧсъяс йылысь майшасяна мӧвпъясӧн тӧкӧтьӧ кежлӧ ойбыртлывлісны сиктса аньяс. А муртса мыччысяс шондіыс, бара нин колӧ чеччыны. Со нин бригадир, коктӧм Кирӧ, беддьӧн таркӧдӧ ӧшинь рамаӧ. Томдырйиыс вӧрын пӧрӧдчигӧн кер улӧ кокыс веськавлӧма да сійӧ кадсяньыс неуна чотыштӧ. Сійӧн и фронт вылас эз босьтны.

 — Кывзы, Аркадь, — шыӧдчис сійӧ асывнас коктӧм Кирӧ том детина дорӧ, кодлы сэки ар дас куим кымын вӧлі да зіля нин ытшкис гӧрбуш-косаӧн. — Талун тэныд ковмас чӧвтны Кузьты помсьыд войдӧрлунъя ытшкылӧм турунтӧ. Тӧрыт рытнас видлі, да кос нин вӧлі. Аслыд отсасьысьясӧн босьтан другъястӧ: Ёгорейӧс, Пиляӧс, Гашӧӧс да Ӧсьӧӧс…

Аркадь сэки тайӧс кылӧм бӧрын весиг падмыліс.

 — Ме ӧд некор на эг чӧвтлы турунсӧ, Кирӧ дядь, — раминика шуыштіс сійӧ.

 — Гашкӧ, батьтӧ корлан война вывсьыд да сійӧ отсалас, — пыр жӧ ярскӧба вочавидзис коктӧм Кирӧ, кодлӧн талун, мыйлакӧ, торйӧн нин ёна юкаліс доймылӧм кокыс да кодлы дона вӧлі быд здук. Ӧд колӧ на кытшовтны ставнас сиктсӧ. Сэк жӧ со кутшӧмкӧ зырымбедь асныравны кӧсйӧ. Но кор видзӧдліс детиналӧн падмӧм чужӧм вылӧ, жаль быдсӧн сійӧ лои. Гӧгӧрвоис, мый эз асныралӧм вӧсна тадзисӧ шу.

 — Кывзы, дона другӧй… Некодӧс, дзик некодӧс сэсся сэтчӧ мӧдӧднысӧ. Коркӧ-некоркӧ тэныд быть ковмас велӧдчыны чӧвтнытӧ. Сэні талун и велӧдчан. Кужысь киаясыд абу тай со танӧсь…

Нинӧм эз шу сэсся коктӧм Кирӧ, бергӧдчис да тэрыба кутіс лётіктыны водзлань.

Буретш тайӧ виддзыскӧд и вӧлі йитчӧмаӧсь Аркадий Ивановичлӧн кутшӧмкӧ аслыспӧлӧс казьтылӧмъяс, кор олӧмыс велӧдіс челядьӧс верстьӧ моз уджавны. Яндзим вӧлі первойсӧ сыысь, мый эз ставыс пыр жӧ артмывлы сідзи, кыдзи эськӧ колӧ вӧлі. Ӧні мӧвпалӧ да, мыйысь эськӧ и вӧлі яндысьнысӧ. Челядь на ӧд найӧ сэки вӧліны да, дерт жӧ, челядь руаӧсь, кӧть эськӧ верстьӧ уджӧ нин ковмис босьтчыны. Но мый сэсся вӧчан, эз кӧ нин ставыс пыр жӧ артмывлы.

… Аркадь Кузьты помӧ воӧм бӧрын нин тшӧктіс Ёгорейлы да Пилялы нӧсила потшъясӧн сабри дорӧ турун юръяссӧ ваявны. Гашӧ, кыдзи медся ичӧт, куртіс на бӧрся, мед турун клӧк весиг бокӧ эз коль. А Ӧсьӧ отсасис Аркадьлы чӧвтны. Ставсӧ зілисны вӧчны сідзи, кыдзи аддзывлісны верстьӧяслысь да кыдзи велӧдлісны найӧс. Пока Ёгорей, Пиля да Гашӧ куртісны турунсӧ да юралісны, Аркадь да Ӧсьӧ лӧсьӧдісны сабри местасӧ. Вайисны веретяысь да ёсьтісны пипу майӧгъяс сабри пиньяс улӧ. Сэсся кутісны сувтӧдны найӧс. Кутшӧм кокниӧн петкӧдчыліс налы тайӧ уджыс гырысьяс вылӧ видзӧдігӧн. Ӧтчыдысь-мӧдысь зутшнитас верстьӧ мужичӧй ёсьтӧм майӧгсӧ муас, да сійӧ тӧкӧтьӧӧн пырӧ сэтчӧ. Но ӧні Аркадьлы да Ӧсьӧлы бура дыркодь ковмис ноксьыны, кытчӧдз эз сувтӧдны майӧгъяссӧ. Кыкнанныс нин эськӧ ӧти майӧгӧ кутчысьӧмаӧсь.

 — Тэджык! — горзӧ Аркадь Ӧсьӧлы.

 — Тэджык! — оз сетчы Ӧсьӧ.

Перъясны майӧгсӧ мусьыс, мед ӧддзӧдчӧмӧн важинас пыдӧджык сюйны. А майӧгыд оз кывзысь налысь да мыйлакӧ выльлаӧ пырӧ. Бура и масьтісны гӧгӧр мусӧ, кытчӧдз майӧгъясыс эз кутны ӧтвесьтасын сулавны. Сӧмын сэки ышкиг-пушкигтырйи чышкыштісны пӧсялӧм чужӧмъяссӧ.

Но шойччыны некор. Кад нин чӧвтны заводитны. Со нӧ Ёгорей да Пиля заводитӧмаӧсь нин ваявны турун юръяссӧ. Аркадь да Ӧсьӧ зэв зіля кутісны маклавны турунсӧ сабри подулӧ, кытчӧ вольсалісны майӧгъяс увйӧм бӧрын кольӧм росъяссӧ. Тӧкӧтьӧӧн юр весьтӧдзныс нин кыпаліс сабриыд.

 — Тэджык! — горзӧ ӧтар боксяньыс Аркадь.

 — Тэджык! — оз сетчы сылы Ӧсьӧ. 

А аслыныслы нимкодьыс! Нимкодь сыысь, мый зэв ӧдйӧ кыптӧ налӧн сабриыс. Сідзкӧ, ошйысьыштны талун позяс бригадир водзын.

Но друг, видзӧдӧны кык друг да, налӧн сабриыд вальдыны-киссьыны кутіс. Весиг повзьынысӧ эз удитны. Мый нӧ тайӧ лои. Котӧрӧн локтісны сабри дорӧ Ёгорей, Пиля да Гашӧ. Видзӧдӧны да оз тӧдны, мый вӧчны.

Сэки сӧмын гӧгӧрвоис Аркадь, мыйла тадзи артмис.

 — Эк ми, кӧчамачьяс! — горӧдіс сійӧ. — Дорас сӧмын тэчим турунсӧ. А колӧ ӧд вӧлі и шӧрас шыблавны. Да и кад нин вӧлі пыклыны сійӧс.

Мый сэсся керан? Ковмис выльысь ставсӧ заводитны вӧчны. Коркӧ сёр рытын нин медбӧрын кыптіс жӧ сабриыд. Аркадь да Ӧсьӧ мичаа сыналісны сійӧс да кыпӧдісны сабри вылас ичӧтик Гашӧӧс. Мед пӧ отсалас сигӧртны. Кӧть и гӧрба кодь артмис том чӧвтысьяслӧн медводдза сабриыс, но найӧ эз казявны тайӧс. Нимкодь вӧлі, мый сійӧ сулалӧ да оз лӧсьӧдчы кодарланькӧ пӧрны. Сідзкӧ, ен сыкӧд, кутас сулавны. Мӧд сабриыд, дерт нин, мичаджык артмас. А татысь коркӧ тӧвнас асьныслы жӧ ковмас турунсӧ катлыны вӧла доддьӧн.

Шонді пуксигас нин Кузьтыпомса видз вылӧ локтіс верзьӧмӧн коктӧм Кирӧ. Вӧв вывсьыс лэччытӧг и кытшовтіс сабрисӧ да сэсся дженьыда, быттьӧ ошкигмоз, шуыштіс:

 — Нинӧм. Шогмас. Талунсянь позяс нин тіянлы чӧвтны…

Мӧд воас бара жӧ тайӧ видз вылас тешкодьтор артмис. Бара витнан другыс веськалісны Кузьты помӧ. Тайӧ пӧрйӧ верстьӧджыкӧсь, вир-яяджыкӧсь нин вӧліны. Да и сямныс воддза сертиыс содыштіс. Эз нин кольӧм вося мозыс нюжмасьны. Джын турунсӧ тӧкӧтьӧӧн и удитісны чӧвтны да шуисны кост вӧчыштлыны, пажнайтыштны. Ичӧтик Гашӧ ветліс ведраӧн ключ дорас кӧдзыд вала, бӧр локтіс котӧрӧн, чужӧмыс ыпъялӧ:

 — Кывзы, Аркадь! Сэні берегас, бадь пӧвстас кодкӧ кӧвтым кольӧма. Гашкӧ, кӧвтыштам юква вылад. Туруныд ӧд оз на удит…

 — Шмонитан али мый, — пузис быдсӧн Аркадь. — А бӧрас мый кутан висьтавны бригадирлы? Сійӧ миянӧс вильӧдӧмӧн вильӧдас, огӧ кӧ удитӧй талун эштӧднысӧ.

Видзӧдӧ зэв скӧрпырысь раммӧм Гашӧ вылӧ, но ӧд челядьыд челядь и эм. Аслас юрас пыр жӧ кутіс дурпоп моз мӧвп бергавны: а мый эськӧ и омӧльыс лоӧ, неуна кӧ кӧвтыштасны, кӧть нин юква вылӧ. Оз нин зэв бура нуръясьны найӧ. Став вын-эбӧссӧ кыскӧ гожся страдаыд. Гортаныс мунігӧн муртса кокъяснысӧ кыскӧны.

Сулалӧны Аркадь гӧгӧр Ёгорей, Пиля, Гашӧ да Ӧсьӧ да чӧла видзӧдӧны сы вылӧ, мый шуас налӧн том юрнуӧдысьыс. Чӧла сулалӧны. Кыв оз лысьтны шуны. А синъясас ӧти корӧм: мед нӧ инӧ лэдзлас гоз-мӧдысь кӧть кӧповтыштны Кузьтысӧ, мед нӧ вом кӧрнысӧ кӧть недыр кежлӧ вежласны.

Дыркодь видзӧдіс аслас ёртъяс вылӧ Аркадь да медбӧрын ньӧжйӧник шуис верстьӧ морт моз нин:

 — Мый сэсся вӧчан тіянкӧд. Но ветламӧй инӧ тӧкӧтьӧ кежлӧ. Сӧмын бӧрас кӧвтымсӧ бӧр важинас пуктамӧй. А то миянӧс грекуйтны кутасны.

Но тӧкӧтьӧыд тӧкӧтьӧӧн эз на помась. Чериыд эськӧ и сюрыштіс, но эз и тӧдлыны, кыдзи кадыс коли. Видзӧдлісны да, шондіыд увлань нин нёрӧ, а налӧн сабриыд эштӧдтӧм. Сэки и повзис Аркадь да кутіс тэрмӧдлыны ёртъяссӧ. Но кӧть кыдзи эз тэрмасьны, сідзи эз и эштӧдны сабрисӧ да сёр войын нин мӧдӧдчисны гортаныс. Шуисны аски водзджык волыны татчӧ да эштӧдны, мед коктӧм Кирӧыс эз тӧдлы. Но мӧд асывнас зэрмис да сэсся куим лун чӧж шлявгис-кӧтӧдіс мусӧ и васӧ. Коктӧм Кирӧыд, дерт жӧ, кытыськӧ кывлӧма чери кӧвтӧм йывсьыд да волӧма Кузьты помӧ, эштӧдтӧм сабри дінӧ.

Ӧні оз нин бура помнит Аркадий Иванович, кутшӧм кывъяс шуаліс бӧрынджык коктӧм Кирӧ зонъяслы. Найӧ сулалісны сы водзын муртса ловъяӧсь, пель йылӧдзыс гӧрдӧдӧмаӧсь. Медбӧрын, тыдалӧ, мудзис жӧ бригадирныс да дженьыда помаліс сёрнисӧ:

 — Сабриныд сотчӧ, тшынасьӧ. Ковмас разӧдлыны став турунсӧ, мичаа косьтыны да бӧр чӧвтны. Но энӧ чайтӧй, мый тіянлы та вылӧ содтӧд лун сета. Мукӧдкӧд тшӧтш кутанныд уджавны, а сійӧ сабрисӧ кӧть войнас помалӧй. Кужинныд грекӧ вӧйтчыны, кужӧй и грекнытӧ вештыны…

Код тӧдас, кыдзи ковмис мырсьыны гожся войясӧ Кузьты помын Аркадьлы да сылӧн ёртъяслы. Но вежон мысти зорӧдыс сулаліс стӧкан кодь, быттьӧ нинӧм эз и вӧвлы. И ӧнӧдз на Аркадий Ивановичлы окота шуны аттьӧалана кывъяс налӧн сэкся бригадирлы, коктӧм Кирӧлы, коді важӧн нин абу ловъя, тайӧ сьӧлӧмӧдз мӧрччана стрӧг сёрнисьыс. Веськыд, но бур кывъяс сійӧ аддзис налы. И водзӧ сёрнисӧ сэсся эз паськӧд. А вермисны ӧд сійӧ стрӧг кадад и дзескыдінӧ зонъясӧс пуксьӧдны. Но ставыс артмис лючки-ладнӧ. Эз сет коктӧм Кирӧ вӧрзьӧдны найӧс. Кӧнкӧ эм кӧ Енмыс, мед жӧ сетас кокни олӧм мӧдаръюгыдас тайӧ стрӧг, но веськыд оласнога мортыслы.

Но медся ыджыд тешкодьторйыс Кузьты помын лои коймӧд гожӧмнас. Сэки, зэрышталіс да, кузьсьыс-кузь, суксьыс-сук турун тані быдмис. Важ моз бригадирӧн вӧлі коктӧм Кирӧ, кӧть эськӧ фронт вылысь кутісны нин воавны ранитчӧмаяс. Коді кокпӧла, коді кипӧла. Но Кирӧыд босьтіс аслас сямлуннас, мывкыдлуннас. Тайӧ пӧрйӧ сійӧ эз нин велӧд зонъясӧс, кыдзи мый вӧчны. Эскис налы. Но колӧ жӧ вӧлі сідзи лоны. Уна турун вылӧ надейтчӧмӧн Аркадь да Ёгорей панісны воддза серти ыджыдджык сабри. Сӧмын бӧрынджык гӧгӧрвоисны ассьыныс ӧшыбканысӧ, кор турун юръясыс видз вылын кутісны помассьыны, а сабриыд сідзи эз и кай вывлань. Тайӧ кадас и воис чӧвтысьяс дінӧ бригадир. Сійӧ пыр жӧ гӧгӧрвоис, мый найӧ неладнӧ вӧчӧмаӧсь.

 — Ті нӧ мый, смекайтчанныд сабри вылас, — ылысянь на заводитіс коктӧм Кирӧ. — Коді нӧ та ыдждасӧ тані панлывлӧ?.. Сісьтанныд ӧд став турунсӧ. Медводдза зэрыс жӧ сабритӧ подулӧдзыс кӧтӧдас.

Сэсся неуна лӧньыштіс да доймӧм коксӧ зыралігмоз бара крапкис:

 — Кыдзи кужанныд, но мед бур сабри вӧлі!..

Кыдзкӧ-мыйкӧ Аркадь да Ёгорей сыналісны нарманъясӧн сабрисӧ. Налы отсасисны и юр кыскалысьяс Пиля, Ӧсьӧ да Гашӧ. Но налӧн сабриыд колана выйӧдз сідзи эз и кай, кӧть эськӧ и ёнакодь векняліс. Но сэсся и сынавнысӧ нин эз кут позьны. Сідзи и колис сулавны тайӧ гожӧмнас Кузьты помын Аркадьӧн да Ёгорейӧн чӧвтӧм джынъя сабриыс. А сиктын кутшӧмкӧ ёсь кывъя удитӧма нин шуны: Кузьты помын пӧ кайтӧм сабри сулалӧ. Мыйта пӧ ноксьӧмаӧсь сэні витӧн, сідзи абу и кайӧма сабриыс.

И кымынысь на та бӧрын ӧтлаын пукалігӧн сиктсаяс шмонитігмоз шыӧдчывлісны Аркадь да Ёгорей дінӧ. Кодкӧ пукалысьяс пиысь заводитас Аркадейлань либӧ Ёгорейлань бергӧдчӧмӧн:

 — Ноко, вай висьталышт, мыйла нӧ Кузьты помад тіян сабриныд эз кай. Мед нин кӧть бадь ньӧрсӧ улысас унджык тэчинныд. Эзджык эськӧ сэтшӧма тӧдчы.

А мукӧдыс нюмъялӧмсорӧн дасьӧсь нин кывзыны Аркадьӧс либӧ Ёгорейӧс. Тайӧ здукас зонъяс кӧть му пырыс мунасны. Но кытчӧ нӧ воштысян ас сиктсасьыд. Сідзи жӧ и лоӧ воча кыв пыдди шмонитӧмсорӧн висьтасьны. Мед нин инӧ пӧттӧдзныс сералыштасны. Гашкӧ, ӧдйӧджык вунӧдасны. Но эз вунӧдны. И сійӧ кадсяньыс Кузьтыпомса неыджыд видзсӧ кутісны шуны Кайтӧм Сабри Виддзӧн.

А ӧні со сійӧ пипуӧн да баддьӧн тырӧма. Некодлы нин оз ков тайӧ виддзыс, кытысь вердлывлісны сюрукъясӧс тулысъявылыс, кор бур туруныс эз нин кут тырмывлыны. Но ӧнія том йӧз пиысь ӧдвакӧ нин кодкӧ помнитӧ татшӧм нима видзсӧ, кӧні пуктывлісны турун Аркадь, Ёгорей, Пиля, Ӧсьӧ да Гашӧ. И та йылысь казьтыштӧм бӧрын шогӧдіс быдсӧн Аркадий Ивановичӧс. Тадзи ӧд со и вунӧ важыс. Быттьӧ нинӧм абу и вӧлӧма. А артавны кӧ мында вын-эбӧс воштӧма тайӧ видз вылас. И кодкӧ нӧ коркӧ бурӧн казьтыштас оз.

Кымын во коли сійӧ кадсяньыс. Аркадь быдмыштіс да муніс карӧ велӧдчыны. Сэсся пенсия вылас петтӧдз уна во уджаліс кывкутана удж вылын. Тані сійӧс ыдждӧдлісны Аркадий Ивановичӧн. Но сиктса ас коддьӧм войтырлы сійӧ сідзи Аркадьӧн, а бӧрынджык Аркадейӧн и коли. И таысь кыдзкӧ нимкодь весиг вӧлі Аркадий Ивановичлы: сідзкӧ, сійӧс оз на ӧтдортны сиктас, ас мортӧн на лыддьӧны. Но быдысь сиктӧ волігӧн Аркадий Ивановичлы кыдзкӧ яндзим вӧлі аскӧд тшӧтшъяяс водзас, мый быттьӧ пышйис коркӧ сиктысь карӧ, а эз кольччы татчӧ мошкоритчыны, мый со сійӧ ӧні мичаа вӧччӧмӧн волывлӧ чужанінас сӧмын шойччыштны. И аслас уджыс сылӧн муссӧ оз ёна зырт. А найӧ, томдырся ёртъясыс, тӧв и гожӧм нокӧны пыр сьӧкыд удж. И абу некутшӧм кокньӧд. Быттьӧ оз и инмыны налӧн сиктлы гӧгӧр мунысь вежсьӧмъясыс. Кӧть эськӧ мыйсюрӧ быттьӧ вежсьӧ жӧ бурланьӧ, но вывті нин ньӧжйӧ. И Ёгорей, и Пиля, и Ӧсьӧ эз мунны некытчӧ Аркадий Иванович моз, а кольччисны ас чужан сиктӧ. Пиляыс да Ӧсьӧыс абу нин ловъяӧсь. Сідзи и олісны гӧтрасьлытӧг. А кодӧс босьтан гӧтыр вылад, кор нывъяс верстяммыштӧм бӧрын ӧдйӧджык карлань зільӧны сетчыны. Лун и вой, тӧв и гожӧм мырсисны тракторъяс вылын. Ок и сюравліс жӧ налы и кӧдзыдыс, и няйтас лукйысьӧмыс, и доймалӧмыс. Сы пыдди мый нажӧвитлісны, сійӧс и сысъявлісны. Кытчӧдз мамъясыс вӧліны ловъяӧсь, кутчысисны на. А налӧн кулӧм бӧрын став горт олӧмныс киссис. Сэсся и висьӧм босьтіс кыкнаннысӧ, Пиляыс, буракӧ, ва йӧрданӧ шедлі йи пӧвстысь тракторсӧ перйигӧн. Ӧсьӧыс гажа юрӧн трактор улас веськавліс да инвалидӧн лоис. Кӧть эськӧ и эз на вӧвны ёна пӧрысьӧсь, но висьӧмыд оз тай юав. Кувтӧдзыс на коркӧ аддзысьліс накӧд Аркадий Иванович. Сулыштісны. Варовитыштісны. Коркӧясӧ казьтылісны.

 — А помнитан Кайтӧм сабри видз вылын уджалӧмтӧ? — юаліс сэки Аркадий Ивановичлысь Пиляыс.

 — Кыдзи нӧ ог? Мыйта ньылӧм сэки вӧлі кисьтӧма. Кымынысь пинявліс миянӧс коктӧм Кирӧыд, — серӧктыштіс Аркадий Иванович воча.

Но тайӧ аддзысьлігас ни Пиляыс, ни Ӧсьӧыс эз нин вӧвны важкодь збодерӧсь. Вӧйӧм син гуранъясаӧсь. Висьлӧс чужӧмаӧсь. Ӧвтіс насянь одеколон дукӧн. Аркадий Ивановичлы весиг эз эскыссьы, мый тайӧ гӧрбыльтчыштӧм, ротйысьӧм паськӧма мужичӧйясыс вӧліны коркӧ варыш кодь зонъясӧн. А ӧні со эновтчӧмаӧсь. Некодлы найӧ оз ковны. Некодлы абу наӧдз мог. Кӧть эськӧ ас кадӧ тайӧ йӧзыс вӧліны сиктыслӧн мыджӧдӧн. А ӧні сӧмын суседъясыс, гашкӧ, корсюрӧ и жалитыштласны. И нюкыртліс быдсӧн сэки Аркадий Ивановичлысь сьӧлӧмсӧ тайӧ паныдасьлӧм бӧрас. Быттьӧ кыліс нин сійӧ, мый медбӧръяысь аддзӧ ассьыс томдырся ёртъяссӧ.

А медся ичӧтыс на пиысь, Гашӧ, став вылас пӧ сьӧлыштӧма да кытчӧкӧ пӧ Россияӧ мунӧма кынӧмпӧтсӧ корсьны. И некод оз тӧд, кӧнӧ сійӧ, ловъя-ӧ, кулӧма-ӧ. Эз жӧ удайтчы сылы ас сиктас олӧмыс да оз-ӧ шудыс бокысь сюр. Со тай нӧ кымынӧн татшӧм шуд корсьысьясыс и налӧн сиктӧ волывлӧны. Недыр уджыштасны да бара нин кытчӧкӧ тӧв нырыс найӧс кыскӧ.

Сӧмын ӧтнаслӧн, Ёгорейлӧн, олӧмыс, позьӧ кӧ тадзи нин шуны, удайтчис. Кыдзи шуласны, гӧтыра и котыра. Челядьыслӧн нин челядь эмӧсь. И гортас ставыс дзим-дзурк. Сылы эськӧ татшӧм олӧмнас быттьӧ нинӧмысь нин майшасьнысӧ. Но и сійӧ со бӧръя кадас жугыльмӧма. Дерт, абу нин том. Корсюрӧ и висьыштлывлӧ. Гӧгӧрвоана, сиктад уджыд абу ма бӧчка дорын пукалӧм.

Тӧрыт на со Аркадий Иванович сулеяӧн пыраліс Ёгорей дорас. Гозъя буретш пывсьӧмаӧсь да сулеяыд и шогмис. Дыр пукалісны кыкӧн пызан сайын, казьтылісны важсӧ, вензисны и ӧнія олӧм йылысь.

 — Мый нӧ тайӧ миян олӧмас вӧчсьӧ, Аркадей, — шыӧдчис сэки Ёгорей сы дінӧ. — Ӧд миянлы коркӧ сы мында мойдісны, мый водзӧ лоас сэсся ставыс бур. Но со кымын во ола тані, а этша мый вежсис. Киссьӧмӧн киссьӧ сиктыс. Ачыд ӧд тӧдан. Этша коді олӧ ӧні пӧрысьӧдзыд. Со тай нӧ Троича дырйи шойна вылӧ ветлі да сэтчӧ бӧръя кадас сӧмын том йӧзӧс, кодъяслы эськӧ овны на да овны, гуалӧмаӧсь. Некодлы ӧмӧй ми сэсся огӧ колӧй?..

Кывзіс сэки Аркадий Иванович Ёгорейлысь бӧрдӧм гӧлӧсӧн норасьӧмсӧ да эз тӧд, мый вочавидзны томдырся ёртыслы. Сэк жӧ дыр мӧвпаліс сы йылысь, коді мыжа ставсьыс таысь. И воис юрас сылы мӧвп, мый налӧн сиктас войтырыслӧн олӧмыс коркӧя кайтӧм сабриыс кодь жӧ дзик. Пессьӧны-муткырасьӧны сьӧдас сиктсаяс, зільӧны кыпӧдчыны вывлань, но кодкӧ быттьӧ кутӧ найӧс, оз лэдз кайнысӧ. И найӧ эбӧстӧммӧм бӧрын бӧр усьӧны увлань. И бара заводитӧны кайны медбӧръя вын-эбӧссӧ зэвтӧмӧн. Но ставыс весьшӧрӧ. И сэки налӧн синъясын пестысьӧ помтӧм гажтӧмлун, помтӧм шоглун. И ӧттшӧтш кутшӧмкӧ веськодьлун шымыртӧ тайӧ сьӧдас пессьысь-муткырасьысьясӧс. И код тӧдас, волас оз коркӧ талы помыс.

