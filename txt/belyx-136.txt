<Узьтӧм войяс|Белых Иван Ильич|Важыс уськӧдчывлӧ вӧтӧн. Висьтъяс.|Сыктывкар|Коми небӧг лэдзанін|2005|74-78|лб|9>
Тайӧ асывнас Микулай садьмис, кыдзи и век, вит час на эз вӧв. Ставӧн вӧлі узьӧны. Видзӧдліс ӧшиньӧ. Некӧн би югӧр эз тыдав. «Но и велалӧмаӧсь узьны карсаясыд, — дивитӧмпырысь мӧвпыштіс ас кежысь. — А мый и вӧчны налы татшӧм водзсӧ? Пес ни ва оз ков пыртны. Ставыс дась. Скӧт оз жӧ ков вӧдитны. Майбыр, узь».

Сэсся, мед не садьмӧдны узьысьясӧс, гусьӧник пасьтасис-кӧмасис да патераысь петӧм водзвылас пуктіс кухня пызан вылӧ водзджык гижӧм кабалатор. Садьмасны да лыддясны. Сэтчӧ вӧлі пасйӧма, мед оз дивитны сійӧс, мый тадзи гусьӧн вӧчис. Бӧр мӧдӧдчӧ гортас, аслас сиктса керкаас. Сьӧкыд сылы лои карас овны. Мед весьшӧрӧ оз корсьны сійӧс да оз повны сы вӧсна. Тӧлыс со помассьыны нин кутіс. Пескыс локтан тулысӧдз тырмас на. Сэсся пенсия сьӧмсӧ чӧжыштас да бара ньӧбас. А мый водзӧ лоӧ, кадыс петкӧдлас. И ӧні йӧзтӧм уличаяс кузя Микулай тэрмасьӧмӧн восьлаліс автопавильонлань, мед удитны асъя автобус вылӧ, коді вайӧдас сійӧс дзик горт дорӧдзыс. Сьӧлӧм вылас сылы вӧлі долыдсьыс-долыд. Век жӧ вермис венны ассьыс полӧм-майшасьӧмсӧ да мӧдӧдчыны бӧр чужанінас.

Дерт, пиыс да моньыс колӧкӧ броткыштасны. Пӧрысь йӧй пӧ, шуасны, ассьыс йӧйсӧ муніс разӧдны кытчӧкӧ. Но мед пӧ инӧ олыштас сэні да бӧр коркӧ бергӧдчас. Кор казялас, мый татшӧм арлыднад ӧтнадлы век жӧ сьӧкыд. Ӧд воясыд сетӧны тӧдны ас йывсьыд. Абу нин коркӧя кодь вын-эбӧса.

Дерт, найӧ, гашкӧ, ёнасӧ эз и кутны сійӧс, тӧдлісны кӧ мунӧм йывсьыс. Важӧн нин пиа-моня казялісны, мый сӧмын медводдзаысьсӧ карса патераас тувччӧм бӧрын Микулай кыдзкӧ кӧсйис на велӧдчыны карса олӧмас да чайтіс, колӧкӧ, мый тані олігӧн сылӧн сьӧлӧмыс сэсся ас местаын лоӧ. Но кымын водзӧ, сымын ёнджыка сійӧс кутіс шогӧдны. Сідзи эз и велав карса патера дінад. Та вӧсна бӧръя тӧлысьяссӧ вӧлі пыр зумышджык и зумышджык. Гӧгӧрвоис сэки пиыс, мый батьыс сылӧн гажтӧмтчӧ гортсьыс. Сійӧ эськӧ эз ӧтчыдысь сёрнитлы батьыскӧд, быд ногыс такӧдіс сійӧс. Но Микулай юрнас довкйӧдлӧмӧн эскытӧма кывзывліс писӧ, сэсся недыр чӧв олыштӧм бӧрын шулывліс:

 — Ог вермы ме тані и ставыс. Тіян шума да буса карад овнытӧ зэв сьӧкыд. А сиктад майбыр. Чӧв-лӧнь. Некод тэныд оз мешайт. Чеччан асывнас. Петалан песла да вала. Ломтан пач. И пукалан пач дорын, кывзан песлысь чискӧмсӧ да корсюрӧ трачкӧдчӧмсӧ. Шоныдыс керкаад сідзи и ымравны заводитӧ. И мӧвпавсьӧ долыда.

А артмис ставыс кыдзкӧ тӧдлытӧг. Гӧтырыс кулӧм бӧрын челядьыс пыр жӧ эськӧ и дасьӧсь вӧліны нуӧдны Микулайӧс аскӧдныс карас. Нинӧм пӧ ӧні сэсся тэныд тані вӧчнысӧ пӧрысьӧ-нэмӧ. А сэні пӧ миянкӧд гажаджык лоӧ. Ӧти ордын пӧ олыштан, мӧд ордын гӧститыштан. Он пӧ и тӧдлы, кыдзи кадыс кутас кольны.

Но эз кывзысь сэки Микулай челядьыслысь. Ме пӧ тані чужлі, тані пӧ Енмыс сиӧма овнысӧ да тані пӧ нин мед тупкасны менсьым синъясӧс мӧдаръюгыдас колльӧдігӧн. Кула пӧ сэсся да бура и мӧдӧдӧй менӧ.

Но ӧтчыд друг виччысьтӧг чорыда висьмис. Сэтшӧм чорыда, мый суседъясыс телеграммаӧн велӧдісны Микулайлысь медыджыд писӧ. А висьмис збыльысь тӧдлытӧг. Вайисны сылы быдса машина тыр коз пу пес. А коз пу чуркаясыд ӧд винёлӧсь. Оз на кокниа потласьны. Сійӧ босьтчис некодӧс отсӧг вылӧ кортӧг ачыс поткӧдлыны. А сэсся тай кыдзи кутіс ёнтыны морӧсыс. Дзикӧдз слабитіс. Весиг синъясыс пемдылісны. Ӧдва слӧймис пырны гортас да нёровтчис крӧвать вылӧ. А ньылӧмыс сідзи и петӧ. Ачыс повзис, мый нӧ тайӧ лои сыкӧд. Некор на татшӧмасӧ эз слабитлывлы. Гашкӧ нӧ, олӧм помыс нин воис да. И шуштӧм быдсӧн весиг сэки лои тайӧ мӧвпъяссьыс. Тадзи лун-мӧд куйліс вольпасьын чеччывтӧг. Бур, мый суседъясыс пыравлывлісны. А сэсся и пиыс воис, эз нин тайӧ пӧрйӧ кывзысь батьыслысь да нуӧдіс аскӧдыс карӧ. Сэки и тӧдмаліс Микулай карса больничаӧ ветлігӧн, мый сылӧн инфаркт вӧлӧма. Кывлывліс эськӧ тайӧ висьӧм йывсьыс. Эз нин этша войтырӧс сійӧ налӧн сиктысь мӧдӧд мӧдаръюгыдас. Но некор эз чайтлы, мый и сыкӧд татшӧмторйыс вермас лоны.

Но мед, дивитасны кӧть оз сэсся Микулайӧс. Карса олӧмыс медводдза кадсяньыс эз кут воны сылы сьӧлӧм вылас дай ставыс. Да и мыйысь сійӧ кутас сылы кажитчыны. Ӧти-кӧ, век жӧ дзескыд карса патераад, некӧн весиг бергӧдчыштны. Абу сиктса кодьыд, кӧні, майбыр, кӧть мач чужъяв. Мӧд-кӧ, эз вӧвны орччӧнӧсь сылӧн ас коддьӧм бур тӧдсаясыс, кодъяскӧд позис кадсӧ коллялігмоз варовитыштны, важсӧ казьтылыштны. Дерт, и налӧн сиктысь Микулай кодь арлыдаыс абу этшаӧнӧсь карад, но ӧд код тӧдас кытысь найӧс корсьны да кӧні найӧ олӧны. А тані кильчӧ вылас мичаджык лунъясӧ пыр эськӧ пукалӧны Микулай кодь жӧ арлыдаясыд, но Микулай накӧд сідзи эз и тӧдмасьлы. Да и сёрнитӧны найӧ пыр рочӧн. А Микулайыдлы окота комиӧн варгыштны, мыйкӧ ассьыс висьталыштны. А бокӧвӧй йӧзыд ӧмӧй гӧгӧрвоасны сійӧс. Сэсся и сиктын быдмӧм морт нэм чӧжыс пыр мыйкӧ пессиг-вӧчигад дӧнзьыны кутіс тані уджтӧгыд. Кӧть эськӧ бергӧдыштан мыйкӧ. Но тайӧ ичӧтик жыръяса патераад тэрыб кияса моньыс ставсӧ нин удитӧма вӧчны. Со и лоӧ сэсся пельӧссянь пельӧсӧ ветлӧдлыны комната кузя, кор пиыс моньыскӧд удж вылӧ, а челядьыс школаӧ мунасны. И Микулай дӧзмӧмпырысь видзӧдлывліс кильчӧдорса лабич вылын пукалысь сыкӧд тшӧтшъяяс вылӧ. Кыдзи нӧ тадзи позьӧ кузь лунтыръясӧн нинӧм вӧчтӧг лажвидзны? И некыдзи сійӧ эз гӧгӧрво тайӧ йӧзсӧ. Мед нин кӧть асланыс дачаяс вылӧ тшӧкыдджыка ветлывлісны. Но оз жӧ быдӧнӧс, тыдалӧ, кыскы дачаад. Со и пиыслӧн эм кутшӧмкӧ чомтор, но оз жӧ радейт сэтчӧ ёнасӧ кежавлыны. Вӧзйис ӧтчыд Микулай ветлыны тшӧтш отсасьны дачаас. Но пиыс весиг дӧзмис сы вылӧ, ми пӧ кыдзкӧ-мыйкӧ асьным нин. Моньыс жӧ эськӧ ставсӧ и бергӧдӧ сэні да. А пиыс, тыдалӧ, велалӧма нин карса кокни олӧм дорад да нинӧм сылы ёнасӧ оз ков. Микулай весиг лӧгасискодь пиыслӧн сэки тайӧ шуӧм бӧрас. Ӧд сійӧ став сьӧлӧмсяньыс кӧсйис отсыштны мыйкӧ ӧттор-мӧдтор сэні вӧчны. Збыль ӧмӧй пиыслы сэтшӧм этша колӧ? А мӧдыс, батьсӧ дивитігмоз, бара на содтіс медбӧрын:

 — Кывзы, бать. Мый тэныд этша али мый сюрлі нокыс нэм чӧжыд. Ӧні пӧрысьӧ-нэмӧ он кӧсйы ӧвсьыны. Шойччы. Ывлаӧ петав. Со эстӧн аскӧд тшӧтшъяяскӧд пукалышт.

Мый сэсся татчӧ шуан. Пиыс кӧ нин оз гӧгӧрво батьсӧ. Но нӧшта нин эз во Микулайлы сьӧлӧм вылас, кор аддзис, мый гозъя, коми сиктысь петлӧм войтыр, векджык сёрнитӧны ас костаныс и челядь дырйиыс рочӧн. «Вунӧдны али мый кутісны ассьыныс чужан кывнысӧ?» — дивӧ быдсӧн лои сэки Микулайлы. Дерт, челядьыс сэсся налӧн ни ӧти коми кыв эз тӧдны. Пӧльыслы пыр и шуасны, шыӧдчас кӧ на дінӧ комиӧн: «Дедушка, мы по-коми не понимаем. Говори с нами по-русски». И сэки бара шемӧсмыліс Микулай. Да ӧд тайӧ сылӧн внук-внучкаыс коми бать-мамсянь чужисны. Мый нӧ наысь водзӧ кежлӧ лоӧ, ассьыныс чужан кывнысӧ кӧ нин оз кӧсйыны тӧдны да яндысьӧны сыысь.

Сэки и шогӧдіс Микулайӧс. Збыльысь, мый нӧ тайӧ артмас, кулӧны кӧ сы кодь арлыдаясыс да сэсся вочасӧн дзикӧдз бырӧ комиыс. Со тай нӧ весиг налӧн сиктын унаӧн ковтӧг рочасьны кутісны. Торйӧн нин челядь. Асланыс бать-мамсянь и велӧдчӧны сэсся ӧтдортны чужан кывсӧ.

Дерт, Микулай некор лёкӧс эз кӧсйыв аслас челядьыслы. Гӧтырыскӧд нэм чӧж сьӧкыд удж мыркисны-вӧчисны да кӧсйисны, кыдзи и унаӧн на коддьӧмыс, мед нин кӧть челядьыс оз тӧдлыны тайӧ сьӧкыд уджсӧ, велӧдчасны водзӧ да сэсся кытчӧкӧ карланьӧ овмӧдчасны, кокньыдика нин кутасны овны. Ӧд кымынысь аддзывлісны сэки найӧ, кор сиктӧ волывлісны гӧститны карсаяс, бур паськӧмаӧсь, шыльыд чужӧмаӧсь, варовӧсь. Быттьӧ райысь татчӧ лэччӧмаӧсь. А мыйӧн нӧ налӧн челядьыс омӧльджыкӧсь? Мам-батьлы кӧ эз сюрлы кокниджык олӧмыс, мед кӧть ныв-пиыс кокньыдика сэсся лолыштасны. Со и ӧта-мӧд бӧрся Микулайлӧн челядьыс школа помалӧм бӧрын карлань сетчисны. Сэні водзӧ велӧдчӧм бӧрын и овмӧдчисны.

Но бӧрынджык волывлӧны вӧлі сиктӧ шойччигмозыс да казявны кутіс Микулай, мый ӧтдортчӧны нин найӧ став сиктсасьыс. А сэсся, видзӧдан да, пыр гежӧдджыка и гежӧдджыка мӧдісны кежавлыны бать-мам дінас, кӧдзавны кутісны асланыс чужанінысь. Сӧмын-ӧ сылӧн татшӧмъясыс? Мукӧдыслӧн абу жӧ бурджыкӧсь. Заводитлас эськӧ вӧлі Микулай налӧн волігъясӧн нимкодьпырысь висьтавны мыйкӧ ассьыс чужан вӧр-ва йылысь. Но найӧ векджык веськодьпырысь кывзылісны батьнысӧ. Гажтӧм налы лоӧма чужанінас. И Микулай сэки пыр жӧ зумышмывліс. Тӧдісны кӧ эськӧ сэки ныв-пияныс, кутшӧма найӧ дойдӧны асланыс веськодьлуннаныс сійӧс. Та вылӧ ӧмӧй нӧ быдтыліс да лелькуйтліс найӧс, мед коркӧ сэсся сылӧн быдтасъясыс кутісны ӧтдортны чужанінсӧ, ассьыныс кывнысӧ? А со тай овлӧ и тадзи.

И карын олігӧн кымын узьтӧм вой коли Микулайлӧн тайӧ гажтӧм мӧвпъяссӧ юрас бергӧдлігӧн.

Рытнас эськӧ и водлас. Но ныровмунлас тӧкӧтьӧ кежлӧ и бара нин синъясыс кольча кодьӧсь. А сэсся, кор ставӧн водаласны да лӧнь лоӧ ичӧтик патераын, пыр жӧ и воасны юрас сьӧлӧмтӧ гудрӧдлысь мӧвпъяс. И асывводзӧдзыс нин Микулай оз куньлы синъяссӧ. Бергалӧ зэв видзчысьӧмӧн аслас крӧватьын, мед мукӧдъясӧс не шызьӧдны. Петалас асмогасьны. Бӧр водлас. А сэсся чеччас да кутас видзӧдны ӧшиньӧ.

И казяліс сійӧ орччӧн сулалысь керкаысь, мый ӧти ӧшиньын сідзжӧ со войбыд ӧзйӧ биыс. «Тыдалӧ, ме кодь жӧ коньӧр, мӧвпалӧ ӧні аслас олӧм йывсьыс да сійӧн оз узьсьы», — думайтіс сэки Микулай. А ӧти лунӧ аддзис буретш сійӧ кильчӧ дорысь, кӧні войбыдъясӧн сотчывліс ӧшиньын биыс, уна йӧзӧс. Сэсся керкасьыс кильчӧ вылас петкӧдісны горт. И тайӧ войсяньыс сійӧ ӧшиньыс эз нин ӧзйыв, пыр вӧлі пемыд. Гӧгӧрвоис Микулай, мый абу нин ловъя сылӧн тӧдтӧм ёртыс, код дорӧ сійӧ шыӧдчывліс мӧвпъяснас кузь войясӧ.

Та бӧрын друг страк босьтіс Микулайӧс, мый кытчӧкӧ татчӧ, дзик тӧдтӧминӧ, а оз аслас тӧдса шойна вылӧ, гӧтырыскӧд орччӧн, гуаласны сійӧс кулӧм бӧрас. Кымын водзӧ, сымын ёнджыка песіс сылысь сьӧлӧмсӧ тайӧ полӧмыс. Буретш сэки со тадзи жӧ ӧти узьтӧм войӧ и чужис Микулайлӧн мӧвп бӧр мунны гортас. Оз нин сылы некод сэсся ӧні ков. Кӧть бӧръя вояссӧ олыштас, кытчӧдз вермас, аслас чужанінас. Пестӧ да ватӧ ачыс на вермас пыртлыны. Но оз кӧ нин кут вермыны, сэки мед, колӧкӧ, бӧр сэсся нуӧдӧны карӧ. Сэки ӧд веськодь нин лоӧ ставыс. Том дырйиыд жӧ тай жаль олӧмыд-а. А пӧрысьӧдз воан да сэки гӧгӧрвоан, мый быдӧнлы воӧ пом да быть сэсся колӧ коркӧ мӧдаръюгыд йывсьыс мӧвпыштлыны. И он нин сэки сэтшӧма кут повны кулӧмсьыс. Кӧть эськӧ век жӧ тыр вир-яя олӧмӧн на окота дырджык олыштны. Но кадыд тай оз виччысь. Вочасӧн сэсся слабман жӧ. И он нин кут каитчыны нинӧмысь. Олӧма кыдзи кужӧма. Дерт, гашкӧ, мыйсюрӧ эзджык сідз ло вӧчӧма. Но ловъяясыс, гашкӧ, прӧститасны.

И ӧні Микулай мӧвпыштліс сы йылысь, мый збыльысь, гашкӧ, эзджык сідз удайтчы быдтыны ассьыс челядьсӧ. Мый, гашкӧ, колӧ вӧлі кольӧдны найӧс сиктын олӧм-уджалӧм вылӧ, мед бать-мам мозыс жӧ сэсся мырсисны. Но ӧд эз жӧ сійӧ ӧтнасӧн кӧсйыв карӧ ассьыс быдтасъяссӧ мӧдӧдны. Зэв унаӧн та йылысь мӧвпалісны. А ӧні кӧні сэсся налӧн рӧдыс лоас. Вошас-бырас дзикӧдз. И керкаыс весиг оз ло. Некод оз кут сэки тӧдны Микулай рӧд йылысь. Овлісны-ӧ, эз-ӧ найӧ тані. Со нӧ мыйта налӧн сиктын важ керка местаыс. Муртса нин тӧдчыштӧны. И ӧнія войтыр пиысь, важ йӧзысь ӧтдор, некод нин оз тӧд, кодъяс да кыдзи овлісны да кытчӧ вошисны-пакталісны сэні олысьясыс. А ӧд бур вылӧ жӧ, дерт, надейтчылісны, мый оз кус сійӧ либӧ мӧд керкаын олӧмыс. А ӧні кӧні ставыс тайӧ? Збыльысь ӧмӧй сідзи жӧ лоӧ и Микулай рӧдкӧд? Автобусын пукалігӧн нин выльысь кутісны бергавны та йылысь Микулайлӧн юр вежӧрын мӧвпъясыс. Мед. Олыштас гортас. А, гашкӧ, кодкӧ сылӧн челядь либӧ внукъяс пӧвстысь бӧр бергӧдчысь на лоӧ Микулай керкаӧ. Гашкӧ, оз на дзикӧдз быр коми рӧдыс. Пӧрысьявылыд тай пӧ сэтчӧ жӧ заводитас кыскыны, кӧні чужлін-быдмылін. Видзӧдлам. Олыштам да тыдовтчас. И Микулай пессьысь сьӧлӧмӧн кутіс виччысьны чужан сиктыскӧд паныдасьӧмсӧ.

