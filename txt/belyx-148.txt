<Ӧтка кӧин|Белых Иван Ильич|Важыс уськӧдчывлӧ вӧтӧн. Висьтъяс.|Сыктывкар|Коми небӧг лэдзанін|2005|84-90|лб>
Код тӧдас, мыйла сійӧс тадзи нимтісны ас сиктсаяс. Гашкӧ, сы вӧсна, мый оліс мукӧдысь торйӧдчӧмӧн моз. Кыдзи коркӧ бать-мамыс, кодъяс ас кадӧ сідзи эз и пырны колхозӧ, кӧть кутшӧма эз грӧзитны налы. А сэсся ӧти войӧ гозъя вошисны сиктысь. Кытчӧ, некод эз тӧд. Кӧть кодсюрӧ аддзылісны винтовкаӧн нуӧдысьяссӧ. Но сэки та йылысь эз лысьтны гораа сёрнитны. Сӧмын варовджык аньяс полӧмпырысь вашкӧдчывлісны ас костаныс.

А гашкӧ, сы вӧсна, мый ӧти кадӧ видзис кутшӧмкӧ зэв скӧр понйӧс, коді некодӧс эз сибӧдлы керка дінас. Да нӧшта сиктса мукӧд понйӧс дугдывтӧг пурис. И найӧ, кӧть унаӧнӧсь вӧліны, полісны да видзчысисны сыысь. Сэки кодкӧ сиктсаяс пиысь и крапкис-шуис:

 — Кӧин рӧдысь, тыдалӧ, сылӧн понйыс, миян понъяскӧд кӧ оз лӧсяв. Да и ачыс ӧтка кӧин кодь жӧ. Оз, небось, ёна некодкӧд другась. Быттьӧ став вылас мыйыськӧ лӧг кутӧ.

Тайӧ кывъясыс сэтшӧма йиджисны сиктсаяслы сьӧлӧманыс, мый Ӧнӧпӧс сэксянь ӧтка кӧинӧн и кутісны шуны син саяс. Кӧть эськӧ лёксӧ некодлы эз вӧчлы. Но и некод дорӧ эз леститчы-сибӧдчы, некодкӧд ёнасӧ эз другась. А сиктын тайӧ выль нимнас быттьӧ водзӧс кӧсйисны босьтны сыысь, мый Ӧнӧп олӧ кутшӧмкӧ гуся олӧмӧн, оз норасьлы, оз ошйысьлы нинӧмӧн. Сӧмын ас кежысь ноксьӧ, мукӧдсӧ быттьӧ оз казяв. Сэк жӧ ӧд найӧ, сиктсаяс, нинӧм ӧта-мӧдсьыныс оз дзебны, ставыс восьса ёрта-ёртныслы. Мыйкӧ кӧ лоӧма, пыр нин тӧдса мӧд лунас. И коді кодкӧд пинясьӧма, и коді кодкӧд узьӧма, и кодӧскӧ кутшӧмкӧ ускӧттьӧ суӧма.

А Ӧнӧп йылысь некод ёнасӧ нинӧм эз вермы висьтавны. Та вӧсна сылӧн гусякодь олӧмыс нӧшта нин ыззьӧдіс сиктсаясӧс быдсяма сёрни-басни вылӧ. Код тӧдас, мый йылысь сӧмын найӧ эз шӧпкӧдчывлыны ас костаныс. Быттьӧкӧ Ӧнӧпыс и вӧрсаыскӧд, и васаыскӧд вӧдитчӧ, быттьӧкӧ сы дорӧ кутшӧмкӧ гуся йӧз волывлӧны да код тӧдас, мый керсьӧны ас костаныс. Быттьӧ кӧ сылы ставыс удайтчӧ сы вӧсна, мый тӧдӧ кутшӧмкӧ колана кывъяс.

Ӧнӧплы, гашкӧ, кутшӧмкӧ ногӧн вӧліны и тӧдсаӧсь тайӧ сёрниясыс. Но сійӧ кивыль эз вартлы та вылӧ. Мед пӧ, колӧкӧ, бызгӧны-изӧны важ мельнича моз. А меным пӧ таысь пӧсь ни кӧдзыд. Но син водзас ставӧн ыдждӧдлісны сійӧс Ӧнуприй Пантелеевичӧн. Ӧд Ӧнӧпыд збыльысь вӧрсӧ и васӧ аслас вит чуньӧс моз вӧлі тӧдӧ. Сиктса вӧралысьяс да чери кыйысьяс, кор мог суліс, век жӧ сы дінӧ шыӧдчывлісны сӧветъясла. И сійӧ пыр висьтавліс, мый ас сертиыс тӧдіс. И кутшӧмджык лоӧ тулысыс да ёна-ӧ туас ваыс, и мый позьӧ виччысьны гожӧмсьыс да лоас-ӧ вӧрас тшак-вотӧсыс, звер-пӧткаыс. Сылӧн шуӧмъясыс векджык збыльмылісны.

Бать-мамыс Ӧнӧплӧн колхоз котырттӧдз на зымнитлӧмаӧсь аслыныс катыд помас, сиктсянь неуна бокынджык, ыджыдкодь коромина. Буретш сэтчӧ, кытчӧ и вӧчлісны аслыныслы выль муяссӧ. Бура эськӧ налӧн олӧмыс пансис. Но сэсся вылісянь индӧд серти ӧтувъя овмӧсъяс кутісны лӧсьӧдавны. Корисны и Ӧнӧплысь батьсӧ, Пантелейӧс, ӧтувтчыны. Но сійӧ кинас и кокнас ӧвтыштчис. Меным пӧ и ӧтнамлы лӧсьыд. Кык ош пӧ и то ӧти гуӧ оз лӧсьӧдчывны. А ті пӧ кыдзи кӧсъянныд та ыджда араванас ӧтув овны-уджавны. Абу пӧ ӧд быдӧн ӧткодь.

Медводдзаысьсӧ бур ногӧн шыӧдчывлісны. А сэсся налогӧн кутісны топӧдны. Коркӧ эз вермы терпитны Пантелейыд, пузис да висьталіс ставсӧ, мый вӧлі чӧжсьӧма сьӧлӧмас и юр вежӧрас, уполномоченнӧйлы. Мӧд войнас жӧ гозъяӧс нуисны гортсьыныс код тӧдас кытчӧ. Юӧръяс тай эз ыстывлыны-а. Асьныс бӧрсӧ эз жӧ волыны.

Ӧнӧп эз на вӧв ёна ыджыд да ылыс тьӧт дорас быдмис. А сэсся верстяммис да бать-мам керкаас вуджис овны. Гӧтрасис орчча сиктысь са кодь сьӧд синъяса Ӧдӧття вылӧ да бать-мамыс моз жӧ сиктсаясысь кыдзкӧ ӧтдортчӧмӧн, ас кежысь кутіс овны-вывны. Дерт, веськыда кӧ шуны, сійӧ ичӧтдырсяньыс на аслысногӧн вӧлі дузӧма сиктсаяс вылӧ сыысь, мый найӧ эз вермыны дорйыштны сылысь бать-мамсӧ. Ӧд позис жӧ мыйкӧ вӧчны. Кӧть нин ӧтувъя письмӧ гижлыны сійӧ жӧ Калининыслы. Гашкӧ и, отсаліс. Сэтшӧм ӧмӧй нин полысьӧсь да веськодь сьӧлӧмаӧсь ставӧн лоисны. Ӧд сылӧн бать-мамыс нинӧмӧн эз вӧвны мыжаӧсь мукӧд водзас. Некодсянь нинӧм эз виччысьлыны. Некод вылӧ эз надейтчывлыны. Асьнысӧ жалиттӧг мырсисны-пессисны лун и вой, мед тыр-бура овны. И со найӧ лоисны быттьӧкӧ врагъясӧн.

Сэк жӧ Ӧнӧп ас пытшкас кутіс ассьыс мӧвпъяссӧ. Сійӧ важӧн нин гӧгӧрвоис, мый паныд мунӧмнад нинӧм оз артмы. Бать-мамыс моз жӧ вермасны мыждыны да сэсся код тӧдас кытчӧ веськалан. Но колхозыд, кӧні уна во чӧж олӧмыс сідзи эз и вежсьы, кӧні, гашкӧ, бур вылас эскӧмсӧ воштісны нин да та вӧсна ставсӧ вӧчлісны тышкӧн-мышкӧн, эз жӧ вӧв сы серти. Сэні ӧд нинӧм эз сетлыны ас ногӧн вӧчны, а век вылісянь индылісны.

И Ӧнӧп лоис ва туй видзысь-дӧзьӧритысьӧн. Водз тулыссянь сёр арӧдз видзӧдіс бакенъяс бӧрся, мерайтіс валысь джудждасӧ. Прӧстджык кадӧ чери кыйис. Арнас да тӧвнас вӧраліс. И некод сы вылӧ ёнасӧ эз личкы. Ачыс ас вылас вӧлі кӧзяинӧн. Сӧмын гусьӧн серавлывліс сиктсаяс вылӧ, кор найӧ ёрччӧмсорӧн вайӧдлісны помӧдз вылісянь воӧм тӧлктӧм индӧдъяс. Кӧть эськӧ асьныс гӧгӧрволісны, мый тадзи оз позь. Но видлы мыйкӧ воча шуны. Та вӧсна и колхозас став олӧмыс муніс дзуртысь телега моз жӧ. Некод нин некодсянь эз виччысь бурсӧ. А сійӧ, Ӧнӧп, ачыс ас вылас ыджыдыс. Тӧдӧ да зільӧ ассьыс уджсӧ кыдзи колӧ бергӧдны. А сэсся став мукӧд кадыс аслас. Кытчӧ кӧсйӧ, сэтчӧ и мунӧ. Мый кӧсйӧ, сійӧс и вӧчӧ.

И челядьыс Ӧнӧплӧн вочасӧн быдмисны. Ас кодьыс да гӧтырыс кодь жӧ чим сьӧд юрсиа да сьӧд синъяса куим зон. Чиган рӧдысь быттьӧ. Ӧта-мӧд бӧрсяыс чужисны. И век ӧтлаынӧсь. Мыйкӧ кӧ лои, век ёрта-ёрт вӧснаыс чорыда сувтӧны. Сиктса челядь эз лысьтлыны найӧс вӧрзьӧдлыны. А кадыс воис да, Ӧнӧп карӧ куимнансӧ мӧдӧдіс велӧдчыны. Нинӧм пӧ тіянлы киссьӧм сиктас вӧчны. Сэксянь пияныс сӧмын корсюрӧ волывлісны бать-мам керкааныс. Вайлывлісны быдсяма козин, зэв гажапырысь висьтасьлісны карса олӧм йылысь. А Ӧнӧплӧн найӧс кывзігӧн муртса синваыс эз петав, мый со эз жӧ весьшӧрӧ быдтысьӧмыс ло. Мый пияныс велӧдчисны да мортъяммисны. Гашкӧ, коркӧ и нимавны на кутасны. А кольччисны кӧ эськӧ сиктӧ, мукӧд моз жӧ юсисны. Да код тӧдас на, мый наысь артмис.

Быттьӧ тӧдлытӧг и колисны воясыс. Ӧнӧп арлыда нин вӧлі. Кӧть эськӧ ёна пӧрысьтны сійӧс эз на позь. Мусянь тэчӧм морт. Зумыд кокъяса. Кыз сойяса. Паськыд пельпомъяса. Неуна латшкӧсіник тушаа. Мича мужичӧй. Позьӧ на и видзӧдлыны. Сӧмын кӧсича доръясас смоль сьӧд юрсиыс заводитӧма дзормыштны. Но некутшӧм мудз эз тӧдлы. Вын-эбӧсыс витлы вылӧ на эськӧ тырмис. Пыр ноксис то вадорын, то горт дорас, то вӧрӧ ветлывліс. Сиктсаяс пиысь кодкӧ сӧмын на чеччӧма, синсӧ тілигмоз видзӧдӧ ӧшиньӧ, а Ӧнӧп тайӧ кадас то вӧрысь нин лэччӧ тшак тыра кӧрӧбӧн, то вадорысь кайӧ чери тыра сумкаӧн. Сэки унаӧн шензьывлісны, коркӧ нӧ узьлывлӧ оз тайӧ мортыс?

И сиктсаяс пыр тшӧкыдджыка завидьпырысь видзӧдлывлісны Ӧнӧплӧн тыр-бур олӧм вылӧ. Ставыс сылӧн эм, ставыс тырмӧ. А найӧ эськӧ быттьӧ лун-вой жӧ мырсьӧны-пессьӧны да сӧмын сьӧдас олӧны. Ӧтилаті лӧсьӧдыштасны-дзоньталыштасны, мӧдлаті орӧ. Уськӧдчасны сэті дӧмыштны, а коймӧдлаті нин письтӧма. И быть сэсся завидьты Ӧнӧплы. Збыльысь ӧд быттьӧ асьныс вӧрсаыс да васаыс отсалӧны сылы.

…А сэтчӧ жӧ сійӧ гожӧмнас сиктса чери кыйысьясӧс друг загреки бӧрся загреки кутіс суны. Кутшӧмкӧ кузь киа пыжъяссӧ пондіс шышйӧдлыны. Сиктыс юлӧн крут берег вылас. Кыдзи нӧ тані олігӧн пыжтӧг позьӧ. Тулыснас быдсяма кывтысь пу лӧпсӧ колӧ куталыштны, полойясӧ ботан да ветель вӧйтавны, гожӧмын мӧдлапӧвса видзьяс вылӧ турун пуктыны вуджавлыны, веретяясын вотчыштны, а рыт-асывнас вуграсьыштны. Ӧти кывйӧн кӧ, вадорса олысьыдлы некыдзи пыжтӧгыд.

И со ӧти лунӧ воши выль пипу ветки Ӧньӧ Матвейлӧн, зэв бур чери кыйысьлӧн да сиктын пыдди пуктана мортлӧн. Лэччӧма асывводзнас, кӧсйӧма шӧр коляссянь ляпаясӧс да сынпиянӧс вугралыштны, а пыжыд абу. И ӧні Ӧньӧ Матвей ветлӧдліс керкаысь керкаӧ, муртса эз бӧрдӧмсорӧн висьтавлы воштӧмтор йывсьыс. Ӧд мыйта кад да вын видзӧма выль ветки вӧчигас. Шыӧдчыліс и челядь дінӧ. Ті пӧ ӧд пыр вадорын шлонъяланныд, кодкӧ пӧ, гашкӧ, и аддзыліс тіян пиысь шышсӧ. Но челядь сӧмын юрнаныс довкйӧдлісны. Да ӧд и гӧгӧрвоана. Шышкыд шыш и эм. Оз уна йӧз дырйи ассьыс сьӧд уджсӧ вӧч. А бӧрйӧ пемыд да кымӧра вой, кор некод абу вадорас.

Дыр мӧвпалісны сиктса чери кыйысьяс, коді эськӧ вермис тайӧс вӧчны, но сідзи эз и воӧдчыны ӧти кывйӧ. А сэк кості, вежон мысти кымын, вошисны вӧсни кӧртысь вӧчӧм пыжъясыс томджык чери кыйысьяс Васька Карлӧлӧн да Платон Ваньӧлӧн. Та бӧрын и гызисны сиктса мужичӧйяс. Кыдзи тай гызьывлӧ ён рытыв тӧв дырйи кыр горувті визувтысь паськыд юыс. Найӧ ветлӧдлісны керкаысь керкаӧ, гӧлӧс быртӧдзныс сёрнитісны ёрта-ёртныскӧд. Шуисны медбӧрын ӧта-мӧднысӧ вежлывлӧмӧн кыйӧдчыны берег дорас. Но ӧд и шышкыд абу жӧ йӧй. Тӧдӧ, кор сылы позьӧ шышкавны да кор оз. Тайӧ кадсяньыс некод, ни бокӧвӧй, ни ас йӧз ковтӧг эз бергавны керъясӧ домалӧм пыжъяс дорын.

Но чери кыйысьяслы, торйӧн нин пыж воштысьяслы, эз узьсьы ни овсьы. Ӧд гожӧмнас пыжыс налӧн став олӧмыс. Кыдзи нӧ сытӧг? Ни чери кыйыштны, ни мӧдлапӧлӧ вуджавны. Сӧмын коді вермис тайӧ сьӧд уджсӧ вӧчны?

И ӧтчыд Платон Ваньӧыд мужичӧйяскӧд сёрниӧ воигӧн друг горӧдіс:

 — Энлӧй, энлӧй! Гашкӧ, Ӧнӧпыд грекӧ вӧйтчӧ да. Гашкӧ нӧ, бать-мам вӧснаыс миянлысь водзӧс кӧсйӧ босьтны. Тадз тай меным пӧрысь мам висьталіс-а.

 — Ланьт! Топӧд йӧй вомтӧ, — пыр жӧ вомалыштіс сійӧс Ӧньӧ Матвей. — Кыдзи бара татшӧмторйыс тэнад юрӧ воис-а. Ёна колӧны сылы миян пыжъясыд! Мортыс ас кежысь олӧ. Ми тай на тшӧкыдджыка сы дорӧ шыӧдчывлам да некор оз ӧткажитлы. Да и кыдзи сійӧ, ты-ю дорын быдмӧм морт, вермас ас йӧзлысь мыйкӧ босьтны. Енмыс ёрас тэнӧ тадзи шуӧмсьыд.

Ӧньӧ Матвейлӧн кывъяс бӧрын сэсся некод нинӧм эз шу. Но уналӧн и збыльысь чужис гуся мӧвп. А, гашкӧ, прав Платон Ваньӧыд да? Кӧть эськӧ сылӧн юрас тшӧкыдджыка тӧв гуляйтӧ. Но ӧд и Ӧнӧпыд воддзасьыс вермӧ на сиктсаяс вылад лӧгсӧ кутны. Сӧмын видзчысьӧмӧн водзӧссӧ косӧдӧ.

А Платон Ваньӧ да Васька Карлӧ эз дыр мӧвпавны тайӧ сёрни бӧрас. Миянлы пӧ повны нинӧм. А ветлам пӧ Ӧнӧп дорас да повзьӧдыштам сійӧс, мед висьтасяс, кытчӧ пыжъяснымӧс тутӧритіс. Оз кӧ пӧ висьтась, участкӧвӧйлы норасям.

Сідз и вӧчисны. Ӧнӧп паныдаліс локтысьясӧс кильчӧ вылас. Буретш чер вӧлі кеслӧ.

 — Дыр волытӧм гӧсьтъяс тай, — шпыньмуніс сійӧ юрсӧ лэптыштӧм бӧрын. — Кутшӧм мог нин суис?

 — Ми, Ӧнӧп дядь, асланым пыжъяс йылысь локтім тӧдмавны, — полӧмпырысь шыасис раминик Васькӧ Карлӧ. 

Но Платон Ваньӧ пыр жӧ торкис сійӧс:

 — Кывзы, Ӧнӧп дядь, висьтась бурджык, кытчӧ миянлысь пыжъяснымӧс воштін. Тэысь кындзи некод сэсся тайӧс эз вермы вӧчны. А он кӧ, милицияӧн волам.

Ӧнӧплӧн тайӧ кывъяс бӧрас ыпнитіс чужӧмыс, югзьылісны синъясыс, весиг лолыс недыр кежлӧ сувтліс. Сійӧ мурч курччис пиньяссӧ. Кыдзи лысьтӧны тайӧ зырымбедьясыс, тыртӧм юръясыс лӧж слава сы вылӧ лэптыны? Асьныс ӧд эз жӧ таӧдз воӧдчыны? Да и гӧгӧрвоана. Оз быдӧнлы сьӧлӧм вылӧ во сылӧн ас кежысь олӧмыс. Кӧсйӧ нин вӧлі бӧр бергӧдны воӧм гӧсьтъясӧс. Но сэсся мӧвпыштіс: мый пӧ бурыс лоӧ, бергӧдан кӧ тайӧясӧс. Налӧн юраныс, тыдалӧ, нитшкысь ӧтдор нинӧм абу. Нӧшта на ыззясны сы вылӧ да мукӧдӧс ыззьӧдасны. Асьныс со асьнысӧ дорйыны оз вермыны да век кытыськӧ мыжаӧс корсьӧны.

Та бӧрын сійӧ неуна чӧв олыштіс да негораа, но чорыдакодь шуис:

 — Сідз, сідз. Кывлі, мый тіянлысь пыжъяснытӧ пышйӧдӧмаӧсь. Сідзкӧ нӧ, ме таысь мыжаыс? А мыйла нӧ менсьым некод оз пышйӧд?

 — Видлы тэнсьыд мыйкӧ вӧрзьӧдны! Тэ му пырыс и ва пырыс аддзан, — воча шуис Платон Ваньӧ да шешмуніс: — Тэныд, гашкӧ, ачыс омӧльыс отсалӧ да?

 — Пӧдлав вомтӧ, а то рака пырас. Юрад кӧ нинӧм абу, оз ков весьшӧрӧ больгыны, — торкис сійӧс дӧзмӧмпырысь Ӧнӧп, недыр бара чӧв олыштіс да содтіс: — Мед нин. Отсала ме тіянлы корсьны гусясьысьтӧ. Ачым мӧвпыштлі жӧ нин та йылысь. Колӧ велӧдыштны кузь киатӧ. Сійӧ тӧкӧтьӧӧн оз на ӧвсьы. А ті сэсся энӧ нин вой-вой бергалӧй пыжъяс дінаныд. Сӧмын весьшӧрӧ повзьӧдінныд шышсӧ. Ӧні сійӧ дыркодь оз матыстчыв. Ог ті вӧсна босьтчы. Кӧть ті жальӧсь жӧ. Асьныд ас вӧснаыд онӧ вермӧй сулавны. Мед менсьым нимӧс энӧ лякӧй.

Платон Ваньӧ да Васька Карлӧ вомъяснысӧ калькнитӧмӧн кывзісны Ӧнӧпӧс. Та кузя висьтасьӧмсӧ сысянь эз на кывлыны. Медбӧрын Платон Ваньӧ шуис жӧ:

 — Тэ ног кӧ, и мед тэ ног. Видзӧдлам, он кӧ пӧръяв. 

Сэсся кык ёрт чӧв бергӧдчисны да мӧдӧдчисны дзиръя ӧдзӧслань. Найӧ, дерт, пыр жӧ и юӧртісны Ӧнӧпкӧд сёрни йылысь чери кыйысь войтырлы. Ставӧн кутісны виччысьны, мыйӧн тайӧ помасяс. А сэк кості Ӧнӧпӧс аддзылӧмаӧсь нин кывтыд и катыд сиктъясысь. Сылӧн ӧд вадорад бакенъяс бӧрсяыд видзӧдігӧн быдлаын другыд да сватыд. Быдӧн сыкӧд тӧдса. Быдӧнлы сійӧ колана. Но и сылы мукӧдсянь мыйсюрӧ вичмӧ.

Друг Ӧнӧпыд кытчӧкӧ воши. Весиг Ӧдӧття гӧтырыс эз куж висьтавны та йылысь. Быттьӧ тувсов лым моз сыліс. Некӧн эз кут тыдавны. Сиктсаяс бара шай-паймунісны. И бара лёк мӧвпъяс ӧткымынлӧн чужисны. Со пӧ ӧд, кӧсйысис отсавны, а ачыс кытчӧкӧ пышйис.

… Но ӧтчыд сиктлысь войса чӧв-лӧньсӧ друг торкис вадорсянь ружьеысь шковгӧм шы. А сэсся кырйывса керкаясын олысьяс кылісны кыськӧ берег увсяньыс матькӧмсорӧн горзӧм шыяс:

 — Лэдз, сё лешак, лэдз, сюра сӧтана! Лэдз, колӧкӧ, а то лёкджык лоӧ! Челядьӧс вердны нинӧмӧн! Во нин уджтӧмала!

А сылы воча кыліс зэв тӧдса киргана гӧлӧс:

 — Он пышйы! Меысь некод на эз пышйыв! Кужин гусясьны, куж и кывкутны. Быть али мый тайӧ туй вылас колӧ вӧлі петны…

И бара кылісны ышкиг-пушкигсорӧн матькӧм шыяс. Тыдалӧ, чорыда бертчисны. Ӧтиыс кӧсйис пышйыны, а мӧдыс эз лэдз. Сиктын быттьӧ эз и узьлыны. Мужичӧйяс котӧрӧн лэччисны вадорӧ. Сэтысь и аддзисны, кыдзи Ӧнӧп верзьӧмӧн пукалӧ кутшӧмкӧ уска-тошка мужичӧй мыш вылын сылысь кияссӧ бертовтӧмӧн. Тӧдчӧ вӧлі, мый ёнакодь пессьӧмаӧсь берег вылас. Кыкнанныс няйт сюръя кодьӧсь. Ӧнӧп сэк кості кӧрталіс мужичӧйлысь кияссӧ мышсяньыс сылӧн гачысь перйӧм тасмаӧн да лэптіс ньылӧмӧсь чужӧмсӧ сійӧс кытшалысьяс вылӧ:

 — Со, нимкодясьӧй, колӧкӧ, коді тіянӧс весьӧпӧртіс. Куим вой кыйӧдчи. Тӧда ӧд вӧлі, мый волас на. Медбӧрын сюри жӧ. И пыжъястӧ, тӧда, кодлы удитӧма вузавны…

Друг ланьтыштліс да содтіс:

 — Ті сэсся кыдзкӧ-мыйкӧ асьныд нин. А ме гортлань мӧдӧдчыла. Чайта да, онӧ жӧ виӧй мортсӧ.

И друг Ӧньӧ Матвей матыстчис Ӧнӧп дорӧ да топыда кутліс сылысь кисӧ:

 — Прӧстит миянӧс, Ӧнуприй Пантелеевич, мый лӧж славасӧ тэ вылӧ кыпӧдлім.

Но Ӧнӧп та вылӧ нинӧм нин эз вочавидз, сӧмын макнитіс кинас, быттьӧ кӧсйис шуны, быдторйыс пӧ ӧд овлӧ олӧмас, а сэсся тэрмасьтӧг мӧдӧдчис кыр паныд гортланьыс.

Код тӧдас, мый вӧчисны чери кыйысь мужичӧйяс шышкыскӧд, коді орчча сиктысь и вӧлӧма. Дерт, велӧдыштісны да, гашкӧ, судӧн на повзьӧдісны. Но милицияӧдз да судӧдз сідзи эз и вайӧдны. Весиг гортсаясыслы эз ёна висьтавлыны та йылысь. Яндзим жӧ ӧд вӧлі, мый эз найӧ, быдса котыр, а ӧтнас Ӧнӧп на пыдди ставсӧ вӧчис. Но сэксянь Ӧнӧпӧс сэсся эз нин шулыны ӧтка кӧинӧн.

