<Кыкӧн войын|Белых Иван Ильич|Челядьдырся пароходъяс. Висьтъяс.|Сыктывкар|«Эскӧм» издательство|2001|57-61|лб>
Тайӧ кадас Юра узьлывлӧ нин. Но тарыт, кӧть вӧлі нин матӧ вой шӧр гӧгӧр, сійӧ пыр на пукаліс пызан сайын.

— Мый нин тэкӧд талун, та дыра олан? — юаліс пыді вежӧсысь петалігмоз мамыс.

— Контрольнӧй кежлӧ колӧ дасьтысьны, — пыр жӧ вочавидзис Юра да бӧр дзумгысис книгаӧ.

— Но, но, дасьтысь, — меліа шуис мамыс.— Сӧмын ӧд асывводзнад сьӧкыд лоӧ чеччынытӧ. Бара кутан садьмӧдігӧн юрлӧс улӧ юртӧ сюйны…

Юралӧн пызан вылыс и збыльысь вӧлі тырӧма велӧдчан книгаясӧн. Но думнас сійӧ виччысис ассьыс медбур ёртсӧ, Толикӧс, коді вӧлі мыжа, ок и ёна мыжа сы водзын. И со ӧні сылы, мед вештыны ассьыс мыжсӧ, колӧ нин вӧлі локны Юраясӧ. Та вӧсна Юра сӧмын мода вылас видзӧдлывліс книгаӧ, а пельяснас кывзысис ӧшинь сайӧ.

Но со кутісны кывны кодлӧнкӧ тэрмасяна кок шыясыс, а сэсся и ышкӧм-пушкӧмыс. «Толик локтӧ», — вирдыштіс Юралӧн юр вежӧрын да сійӧ котӧртіс восьтыны ӧдзӧссӧ. Порог вылын и збыльысь сулаліс Толик.

— Вайин? — вашнитіс терпитны позьтӧма Юра.

— Со!— вочавидзис Толик да паськӧдіс Юра синъяс водзын неыджыд тубрас, кӧні вӧлі китыр лыа му.

— Сэтысь босьтін, кытысь сёрнитчылім? — бара юаліс Юра.

— Ог жӧ ӧд ылӧдлы та бӧрын, — дӧзмыштіскодь ёртыс вылӧ Толик.— Да и аски ачыд верман ветлыны видзӧдлыны. Дзик дорсьыс босьті.

— Эска, эска, — пыр жӧ тапнитіс Толикӧс пельпомӧдыс Юра.— А ӧні вай ӧдйӧджык ветлам, кытчӧ кӧсйысьлім. Сідз нин сёр кадыс.

И кык ёрт гортсаясысь гусьӧн петісны ывлаӧ, мед пӧртны олӧмӧ аслыныслы сетӧм кывнысӧ…

А ставыс заводитчис тӧлысь-мӧд сайын. Челядьлӧн керкаӧ кружок вылӧ ветлӧдлігӧн Юра тӧдмасис сьӧд синъяса да сьӧд юрсиа Жаннакӧд, коді вӧлі мойдвывса принцесса кодь. Зонъяс пиысь пӧшти ставӧн синъяссӧ эз вештывлыны мича Жанна вылысь, кодлӧн сӧмын ӧти видзӧдлассьыс быдӧнлӧн топавлісны сьӧлӧмъясыс. Но мойдвывса принцесса кодь Жанна, мыйлакӧ, бӧрйис аслыс ёрт пыдди буретш Юраӧс, кӧть вӧліны и сыысь синмӧ шыбитчанаджыкӧсь. Юра пыр ноксис сыкӧд орччӧн кружок вылын, колльӧдлывліс гортас. А мукӧд зонъяс сӧмын завидьтана синъясӧн видзӧдлывлісны орччӧн мунысь нывкаа-зонкаа вылӧ.

Колӧ жӧ сідзи лоны, мый этатшӧм мича нывка бӧрйис аслыс кутшӧмкӧ сэтшӧм-татшӧм зонкаӧс. Ӧд вӧліны и бурджыкъяс. Но, сідзкӧ, эм мыйысь. Сідзкӧ, эм Юраыслӧн сійӧ, мый мукӧдыслы озджык тырмы. Смеллуныс ли, ас вынъясӧ эскӧмыс ли, зумыдлуныс ли. Нывкаясыд тай асланыс сьӧлӧмнаныс, тыдалӧ, татшӧмтортӧ ӧдйӧджык казялӧны.

И ставыс эськӧ бур. Сӧмын эз во татшӧмторйыд сьӧлӧм вылӧ Жаннакӧд ӧти классын велӧдчысь зонъяслы. Кыдзи нӧ сідзи, кутшӧмкӧ мӧд школаысь дзик тӧдтӧм зонка лысьтӧ ветлӧдлыны орччӧн налӧн класса да весиг налӧн школаса медся мича нывкакӧд, Жаннакӧд? Найӧ ӧтчыд сувтӧдлісны нин улич вылын Юраӧс:

— Кывзы, другӧй, эновтчы Жаннасьыд. Ас сертиыд бӧрйы кодӧс колӧ. А Жаннаӧс тэныд огӧ сетӧй. Медбӧръяысь шуам. Он кӧ кӧсйы гӧгӧрвоны, пуж петкӧдлам…

Юралӧн сэки сӧмын ӧзйылісны синъясыс да чорзьылісны кабыръясыс Жанна классысь зонкаясӧс кывзігӧн. Сійӧ нинӧм эз вочавидз налы. Сӧмын долис аслыс: «Мед видласны, ачымӧс кедзовтны ог сет. И Жаннаысь ог эновтчы. Ӧд ми сетім нин ӧта-мӧдлы кыв. А этайӧяс ӧмӧй гӧгӧрвоасны татшӧмтортӧ. Да и весьшӧрӧ найӧс гӧгӧрвоӧдны. Асланыс выннас кӧсйӧны ошйысьыштны. Но и мед видласны».

Скупа нюммуніс сэки Юра Жанна классысь зонкаяслӧн грӧз вылӧ, сідзи нинӧм эз и шу, бергӧдчис да муніс. А мӧдъясыс тайӧ пӧрйӧ эз жӧ кутны вӧтчыны Юра бӧрся. Чайтісны, мый збыльысь повзьӧдісны. Мӧдысь удитасны на, оз кӧ кӧсйы гӧгӧрвоны.

Но быттьӧ эз и вӧвны тайӧ грӧзитана сёрниясыс. Юра важ моз ветлӧдліс Жаннакӧд орччӧн, колльӧдлывліс гортӧдзыс, паныдавліс асывводзнас школаӧ мунігӧн. И на костын йитӧдъясыс лоины кыдзкӧ нӧшта на топыдджыкӧсь. Ӧд Жанна пельӧдз волывлісны жӧ сы класса зонкаяслӧн Юракӧд йитӧдъяс йылысь дивитана сёрниясыс. Но сійӧ кивыль та вылӧ эз вартлы. Мед, колӧкӧ, йӧйясыд, завидьтӧны!

И колӧ жӧ лоны сэтшӧмторлы! Буретш вежон сайын кымын, Жаннаӧс гортас колльӧдӧм бӧрын, Юра шуис прӧйдитчыштны важся паркті аслас медбур ёрткӧд, Толиккӧд, кодкӧд ӧти классын велӧдчисны да ӧти парта сайын пукалісны. Буретш сэні и паныдалісны Юраӧс да Толикӧс Жанна классысь зонкаясыд, кодъяс, тыдалӧ, важӧн нин кыйӧдчӧмаӧсь да ӧні нинӧм бурсӧ насянь эз позь виччысьны.

Толик аддзис, мый тайӧ зонкаясыс накӧд кӧсйӧны мыйкӧ вӧчны, да вашнитіс Юралы:

— Котӧртам, а то пӧвсаласны!

— Эн дзӧр тэ, — пинь пырыс сӧдзӧдіс сы вылӧ бергӧдчӧмӧн Юра.— Видз менӧ мышсянь. Видзӧдлам на, коді кодӧс пӧвсалас.

А сэк кості паныд локтысь зонкаяс пиысь медся кузьыс шыӧдчис Юра дінӧ:

— Но мый, повтӧм детина, со и сюрин. Ми ӧд тэныд шулім, мед эновтчин Жаннасьыд. Ачыд мыжа, мый эн кывзы миянлысь…

Видзӧдліс сэки Юра мыш саяс да пыр жӧ ыркмуніс сьӧлӧмыс. Толикыс эз вӧв орччӧн. Коркӧ удитӧма пышйыны да эновтны сійӧс.

А сэк кості сы водзын сулалысь зонкаяс пиысь ӧти неригмоз серӧктыштіс:

— Аддзылін, кутшӧм тэрыба ёртыд утёвтіс? Гашкӧ и, тэ сы бӧрся…

Но тайӧ кывъясыс сӧмын ярмӧдісны Юраӧс: «Абу на сійӧ полысьяс рӧдысь. Видзӧдлам, коді кодӧс вермас». И заводитчис… Дерт, выныс вӧлі Жанна классысь зонкаяс сайын. Найӧ унджыкӧнӧсь да сійӧн и смелджыкӧсь. Но эз вӧв ныжджык и Юра аслас пельклуннас да стӧч кучкалӧмъяснас. Сӧмын ӧтитор вӧсна сійӧ майшасис, мед кутчысьны кокъяс вылас. Но век жӧ ёнджыкасӧ сюраліс Юралы.

И код тӧдас, кыдзи эськӧ ставыс вермис помасьны, эз кӧ тышкасьысьяс дінӧ тэрмасьӧмӧн кут матыстчыны милицейскӧй патруль. Здук-мӧд мысти пуяс улын некод нин эз вӧв. Котӧртіс и Юра.

Эз кӧсйы кодкӧ вылӧ норасьны. Ачыс ставсӧ помӧдз вайӧдас. Но Жаннаӧс сійӧ некодлы оз сет. А Жанна класса зонкаяс тайӧ кось бӧрас быттьӧ гӧгӧрвоисны Юраӧс да та бӧрын сэсся эз нин матыстчывлыны сы дінӧ. Весьшӧрӧ. Быть нин ас ногыс вӧчас.

Но буретш тайӧ кадсяньыс Юра дугдіс сёрнитны Толиккӧд, быттьӧ эз и пукав сійӧ орччӧн парта сайын, быттьӧ эз и вӧв свет вылас. Классын казялісны жӧ, мый кык ёрт костті сьӧд кань котӧртӧма. Но эз тӧдны, коді таысь мыжа, да эз зільны сюйсьыны на костӧ. Кузя-визяӧн ставыс прӧйдитас. А Юра да Толик эз паськӧдчыны паркын коркӧя лоӧмтор йылысь.

И кымынысь кӧть эз матыстчыв Толик ёртыс дінӧ, муртса эз пидзӧсчанясьӧмӧн кор сылысь прӧща, Юра эз зіль казявны Толикӧс. Сӧмын чӧла бергӧдчыліс мӧдарӧ. А мӧдыслӧн доршасьлывліс синваыс да сійӧ вешйывліс бокӧ.

Но медбӧрын Юралӧн сьӧлӧмын Толик вылӧ скӧрлуныс кутіс ваймӧм бипур моз жӧ лӧньны. Сійӧ пыр тшӧкыдджыка мӧвпаліс ёрт йывсьыс: «Мый нӧ тайӧ ме? Тадзи, тыдалӧ, оз жӧ позь. Ӧд кымын во бур ёртъясӧн вӧлім да кутшӧмкӧ лоӧмтор вӧсна дзикӧдз кӧдзӧдчим ӧта-мӧдысь. Дерт, сійӧ мыжа. Но, тыдалӧ, гӧгӧрвоис нин ассьыс мыжсӧ да ӧні со висьӧ та вӧсна сьӧлӧмыс». Сэки и чужис Юралӧн ӧти мӧвп…

Ӧтчыд урокъяс бӧрын, кор ставӧн нин разӧдчисны, а Толикыс век на пукаліс парта сайын да мый йылысь кӧ шог чужӧмӧн мӧвпаліс ас кежысь, Юра и шыӧдчис ёртыс дінӧ:

— Кывзы… Тэ кӧсъян бӧр лоны менам бур ёртӧн?

— Кӧсъя, — нимкодьпырысь вочавидзис Толик.

— Сӧмын ковмас сетны кыв, мый сэсся некор нин он вузав менӧ.

— Та йылысь ме важӧн нин мӧвпалі, — вочавидзис Толик.

— Абу ставыс сэтшӧм кокни, кыдзи тэ чайтан, — стрӧга торкис Юра ассьыс ёртсӧ, а сэсся неуна ланьтыштліс да ёрт вылас видзӧдігмоз шуис: — Ме сідз жӧ нин та йылысь важӧн мӧвпалі. Тӧдан, кытчӧ дзебӧма миян карса шойна вылын радейтана учительнымӧс? Ветлан сэтчӧ талун, мыйӧн сӧмын пемдас. Босьтан сылӧн гу вылысь китыр му да ваян меным гортӧ. А ми сэсся тайӧ жӧ войнас ветлам паркӧ, кӧні косясим, да сетам ӧта-мӧдлы тайӧ китыр му вылас кыв, мый некор, кутшӧм кӧть сьӧкыд эз вӧв, огӧ вузалӧй ӧта-мӧднымӧс.

Кутшӧм нимкодь лоис та бӧрын Толиклы! Сійӧ нинӧм эз вермы шуны воча. Сӧмын нимкодьысла кутыштліс ёртсӧ. Сійӧ дась вӧлі кӧть ӧні котӧртлыны шойна вылас, но колӧ вӧлі, кыдзи и водзвыв сёрнитчисны, виччысьлыны сап пемыдсӧ…

Коді вермас висьтавны сы йылысь, кутшӧм ёна пессис Толиклӧн сьӧлӧмыс пемыд шойна вывті крестъяс да памятникъяс коластӧд восьлалігӧн? Тані ӧд и луннас оз овлы ёна долыд. А ӧні войнас?.. Кӧть эськӧ тӧдіс Толикыд, мый шойна вылын куйлысьяс пиысь некод нин бӧрсӧ оз чеччыв. Но сідзи и кажитчис сылы, мый крестъясыс да памятникъясыс быттьӧ ловъяӧсь да вӧрӧны. Сэтчӧ жӧ, кӧть киас сылӧн вӧлі фӧнарик, некымынысь крукасьліс кокнас да муртса эз сунгысьлы. Быттьӧ кодкӧ нарошнӧ зілис кыскыны сійӧс кокӧдыс. Но муртса эз чегсьытӧдзыс повзьы Толик, кор сылӧн юр весьтын, джуджыд пожӧм йылын, повзьӧмысла друг кравӧстіс рака. Дась нин вӧлі бӧр бергӧдчыны. Но такӧдіс асьсӧ: «Мый нӧ тайӧ ме? Збыль ӧмӧй сэтшӧм полысьӧн и лоа нэм чӧж. Ӧд ёртлы сеті кыв. Сійӧ менӧ виччысьӧ. А ме бӧр котӧрта повзьӧмла. Оз шогмы тадзи… »

Ачыс эз тӧдлы, кыдзи воис тӧдса гу вылӧ, код дорӧ найӧ Юракӧд гежӧдіника кежавлісны. Ставыс тані вӧлі чӧв-лӧнь. Сӧмын турун пӧвстӧ овмӧдчысь гут-гагъяс олісны асланыс войся олӧмӧн. Вочасӧн Толиклӧн полӧмыс кутіс прӧйдитны. Сійӧ тэрмасьтӧг пуктіс гу вылысь китыр лыа му рузум торйӧ, гартыштіс да мӧдӧдчис шойна вылысь. Бӧрсӧ восьлавны вӧлі кокниджык нин. Сы вӧсна, мый веніс ассьыс полӧмсӧ, мый вӧчис сійӧс, мыйла ыстылісны, мый сылы век жӧ эскӧны на. И водзӧ оз уськӧд сэсся ассьыс нимсӧ, кутшӧм кӧть сьӧкыд эз вӧв.

И со ӧні найӧ, Юра да Толик, сулалісны кыкӧн войся парк шӧрын да рузум вылын куйлысь китыр лыа му весьтӧ копыртчӧмӧн сетісны ӧта-мӧдлы кыв, мый некор сэсся оз вузавны ёрта-ёртнысӧ, некор оз эновтны ӧта-мӧднысӧ, кор ковмас отсӧг. Сетісны ӧта-мӧдныслы кыв кык мужичӧй. А налӧн кывйыс дона сулалӧ.

